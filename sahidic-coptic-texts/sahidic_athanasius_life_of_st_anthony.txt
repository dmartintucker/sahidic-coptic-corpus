(0/0) (Pⲣⲉⲫⲁⲯⲉ) ⲡⲃⲓⲟⲥ ⲙⲡⲉⲛⲉⲓⲱⲧ ⲉⲧⲟⲩⲁⲁⲃ ⲁⲡⲁ ⲁⲛⲧⲱⲛⲓⲟⲥ ⲡⲁⲛⲁⲭⲱⲣⲓⲧⲏⲥ ⲉⲁϥϩⲓⲥⲧⲱⲣⲓⲍⲉ ⲙⲙⲟϥ ⲛⲁⲛ ⲛϭⲓⲁⲡⲁ ⲁⲛⲑⲁⲛⲁⲥⲓⲟⲥ ⲡⲁⲣⲭⲓⲉⲡⲓⲥⲕⲟⲡⲟⲥ ⲛⲣⲁⲕⲟⲧⲉ ϩⲓⲧⲛⲟⲩⲉⲡⲓⲥⲧⲟⲗⲏ ⲉⲁϥⲥⲁϩⲥ ϣⲁⲛⲉⲥⲛⲏⲩ ⲉⲧϩⲛⲧⲉⲝⲏⲛⲉ. ⲛⲧⲁϥⲙⲧⲟⲛ ⲙⲙⲟϥ ⲛⲥⲟⲩⲕⲃ ⲙⲡⲉⲃⲟⲧ ⲧⲱⲃⲉ.
(0/1) ⲟⲩⲁⲅⲱⲛ ⲉⲛⲁⲛⲟⲩϥ ⲁⲧⲉⲧⲛⲧⲁϩⲟϥ ⲉⲣⲁⲧϥ ⲛⲛⲁϩⲣⲛⲛⲙⲙⲟⲛⲁⲭⲟⲥ ⲉⲧϩⲛⲕⲏⲙⲉ ⲉⲁⲧⲉⲧⲛⲧⲟϣⲥ ϩⲙⲡⲉⲧⲛϩⲏⲧ ⲉⲧⲣⲉⲧⲉⲧⲛ ϣⲉϣⲧⲏⲩⲧⲛ ⲛⲙⲙⲁⲩ ⲏ ⲉⲧⲣⲉⲧⲉⲧⲛⲣϩⲟⲩⲟ ⲉⲣⲟⲟⲩ ϩⲛⲧⲁⲥⲕⲏⲥⲓⲥ ⲛⲧⲉⲧⲛⲁⲣⲉⲧⲏ. ⲗⲟⲓⲡⲟⲛϭⲉ ⲁⲩϣⲱⲡⲉ ϩⲁⲧⲛⲧⲏⲩⲧⲛ ⲛϭⲓⲙⲙⲟⲛⲁⲥⲧⲏⲣⲓⲟⲛ ⲁⲩⲱ ⲡⲣⲁⲛ ⲛⲛⲙⲙⲟⲛⲁⲭⲟⲥ ⲁϥⲡⲟⲗⲓⲧⲉⲩⲉ ϩⲁⲧⲛⲧⲏⲩⲧⲛ. ⲡⲉⲓⲟⲩⲣⲟⲧϭⲉ ⲛⲧⲉⲓⲙⲓⲛⲉ ⲟⲩⲇⲓⲕⲁⲓⲟⲛⲡⲉ ⲉⲧⲣⲉⲟⲩⲟⲛ ⲛⲓⲙ ⲁⲓⲡⲁⲓⲛⲟⲩ ⲙⲙⲟϥ ⲁⲩⲱ ⲛⲧⲉⲡⲛⲟⲩⲧⲉ ϫⲟⲕϥ ⲉⲃⲟⲗ ϩⲓⲧⲛⲛⲉⲧⲛϣⲗⲏⲗ.
(0/2) ⲉⲡⲉⲓⲇⲏ ⲁⲧⲉⲧⲛϣⲓⲛⲉ ⲉⲃⲟⲗ ϩⲓⲧⲟⲟⲧ ϩⲱ ⲉⲧⲃⲉⲙⲡⲟⲗⲏϯⲁ ⲙⲡⲙⲁⲕⲁⲣⲓⲟⲥ ⲁⲛⲧⲱⲛⲓⲟⲥ ⲉⲧⲉⲧⲛⲟⲩⲱϣ ⲉⲉⲓⲙⲉ ϫⲉⲛⲁϣ ⲛϩⲉ ⲁϥⲁⲣⲭⲉⲓ ⲛϩⲓⲧⲟⲟⲧϥ ⲉⲧⲁⲥⲕⲏⲥⲓⲥ ⲁⲩⲱ ϫⲉⲟⲩⲡⲉ ϫⲓⲛⲉϣⲟⲣⲡ ⲁⲩⲱ ϫⲉⲑⲁⲏ ⲙⲡⲉϥⲃⲓⲟⲥ ⲛⲧⲁⲥϣⲱⲡⲉ ⲛⲁϥ ⲛⲛⲁϣ ⲛⲥⲙⲟⲧ ⲁⲩⲱ ϫⲉⲛⲉϩⲉⲙⲙⲉⲛⲉ ⲛϣⲁϫⲉ ⲉⲧⲟⲩϫⲱ ⲙⲙⲟⲟⲩ ⲉⲧⲃⲏⲏⲧϥ ϫⲉⲕⲁⲥ ⲛⲧⲱⲧⲛ ϩⲱⲱⲧⲧⲏⲩⲧⲛ ⲉⲧⲉⲧⲛⲛⲁϯ ⲙⲡⲉⲧⲛⲟⲩⲟⲓ ⲉⲡⲕⲱϩ ⲙⲡⲉⲧⲙⲙⲁⲩ, ⲁⲓϣⲱⲡ ⲉⲣⲟⲓ ⲙⲡⲉⲧⲛⲟⲩⲉϩⲥⲁϩⲛⲉ ϩⲛⲟⲩⲛⲟϭ ⲛⲛⲟⲩⲣⲟⲧ.
(0/3) ⲁⲛⲟⲕⲅⲁⲣ ϩⲱ ⲟⲩⲛⲟϭ ⲛϩⲏⲩ ⲛⲁⲓⲡⲉ ⲉϥⲣⲛⲟϥⲣⲉ ⲉⲧⲣⲁⲣⲡⲙⲉⲉⲩⲉ ⲙⲙⲁⲧⲉ ⲛⲛⲁⲛⲧⲱⲛⲓⲟⲥ ⲡⲣⲱⲙⲉ ⲙⲡⲛⲟⲩⲧⲉ. ϯⲥⲟⲟⲩⲛ ϫⲉⲛⲧⲱⲧⲛ ϩⲱⲧⲧⲏⲩⲧⲛ ⲉⲧⲉⲧⲛϣⲁⲛⲥⲱⲧⲙ ⲧⲉⲧⲛⲛⲁⲣϣⲡⲏⲣⲉ ⲙⲡⲣⲱⲙⲉ ⲉⲧⲙⲙⲁⲩ ⲛⲧⲉⲧⲛⲟⲩⲱϣ ϩⲱⲧⲧⲏⲩⲧⲛ ⲉⲕⲱϩ ⲉⲡⲉϥⲥⲙⲟⲧ. ⲡⲃⲓⲟⲥⲅⲁⲣ ⲛⲛⲁⲛⲧⲱⲛⲓⲟⲥ ⲟⲩⲭⲁⲣⲁⲕⲧⲏⲣⲡⲉ ⲉϥⲣⲱϣⲉ ⲉⲙⲙⲟⲛⲁⲭⲟⲥ ⲉⲧⲣⲉⲩⲁⲥⲕⲉⲓ. ⲛⲉⲛⲧⲁⲧⲉⲧⲛⲥⲟⲧⲙⲟⲩϭⲉ ⲉⲧⲃⲏⲏⲧϥ ϩⲓⲧⲛⲛⲉⲛⲧⲁⲩϫⲟⲟⲩ ⲉⲣⲱⲧⲛ ⲙⲡⲣⲣⲁⲧⲛⲁϩⲧⲉ ⲉⲣⲟⲟⲩ. ⲟⲡⲥϭⲉ ⲛϩⲟⲩⲟ ϩⲙⲡⲉⲧⲛϩⲏⲧ ϫⲉϩⲉⲛⲕⲟⲩⲓ ⲛⲉⲛⲧⲁⲧⲉⲧⲛⲥⲟⲧⲙⲟⲩ ⲉⲃⲟⲗ ϩⲓⲧⲟⲟⲧⲟⲩ. ⲡⲁⲛⲧⲱⲥⲅⲁⲣ ⲛⲉⲧⲙⲙⲁⲩ ϩⲱⲟⲩ ⲙⲟⲅⲓⲥ ⲁⲩⲧⲁⲩⲟ ⲉⲣⲱⲧⲛ ⲛⲛⲉⲛⲧⲁⲩϭⲙϭⲟⲙ ⲉϫⲟⲟⲩ.
(1/1) ⲁⲛⲧⲱⲛⲓⲟⲥϭⲉ ⲟⲩⲣⲙⲛⲕⲏⲙⲉⲡⲉ ⲕⲁⲧⲁⲡⲉϥⲅⲉⲛⲟⲥ. ⲛⲉϥⲉⲓⲟⲧⲉⲇⲉ ⲛⲉϩⲉⲛⲉⲩⲅⲉⲛⲏⲥⲛⲉ. ⲛⲉⲩⲛⲧⲁⲩⲅⲁⲣ ⲙⲙⲁⲩ ⲛϩⲁϩ ⲛϩⲩⲡⲁⲣⲭⲟⲛⲧⲁ ⲁⲩⲱ ⲉϩⲉⲛⲭⲣⲓⲥϯⲁⲛⲟⲥⲛⲉ ⲛⲧⲟϥ ϩⲱⲱϥ ⲟⲛ ⲁϥⲉⲓ ⲉϩⲣⲁⲓ ϩⲛⲟⲩⲙⲛⲧⲭⲣⲓⲥϯⲁⲛⲟⲥ ϫⲓⲛⲉⲧⲉϥⲙⲛⲧⲕⲟⲩⲓ.
(1/2) ⲛⲉⲩⲥⲁⲁⲛϣ ⲙⲙⲟϥ ϩⲓⲧⲛⲛⲉϥⲉⲓⲟⲧⲉ. ⲛϥⲥⲟⲟⲩⲛϭⲉ ⲁⲛ ⲛⲗⲁⲁⲩ ⲉⲓⲉⲙⲏϯ ⲛⲧⲟⲟⲩ ⲙⲛⲛⲁⲡⲉϥⲏⲓ. ⲛⲧⲉⲣⲉϥⲁⲓⲁⲓⲇⲉ ⲁϥⲡⲣⲟⲕⲟⲡⲧⲉ ϩⲛⲑⲩⲗⲩⲕⲓⲁ ⲙⲡⲉϥⲟⲩⲱϣ ⲉϭⲱ ⲉⲧⲥⲁⲃⲟ ⲉⲥϩⲁⲓ ⲉϥⲟⲩⲱϣ ⲛⲧⲟϥ ⲉϣⲱⲡⲉ ⲙⲡⲃⲟⲗ ⲛⲧⲥⲩⲛⲏⲑⲓⲁ ⲛⲛϣⲏⲣⲉϣⲏⲙ.
(1/3) ⲡⲉϥⲟⲩⲱϣⲇⲉ ⲧⲏⲣϥ ⲛⲉϥϣⲟⲟⲡ ⲛⲁϥⲡⲉ ⲕⲁⲧⲁⲑⲉ ⲉⲧⲥⲏϩ ⲉⲧⲣⲉϥϭⲱ ϩⲙⲡⲉϥⲏⲓ ⲉⲙⲛⲧϥⲕⲣⲟϥ. ⲉⲛⲉ ϣⲁϥⲥⲩⲛⲁⲅⲉ ⲙⲛⲛⲉϥⲉⲓⲟⲧⲉ ϩⲛⲧⲉⲕⲕⲗⲏⲥⲓⲁ ⲁⲩⲱ ⲛⲉϥϣⲟⲟⲡ ⲁⲛⲡⲉ ⲛⲣⲉϥϫⲏⲣ ϩⲱⲥ ϣⲏⲣⲉϣⲏⲙ ⲟⲩⲇⲉ ⲙⲡⲉϥⲕⲁⲧⲁⲫⲣⲟⲛⲉⲓ ϩⲱⲥ ⲉϥⲡⲣⲟⲕⲟⲡⲧⲉ ϩⲛⲑⲩⲗⲏⲕⲓⲁ ⲁⲗⲗⲁ ⲛⲉϥϩⲩⲡⲟⲧⲁⲥⲥⲉ ⲛⲛⲉϥⲉⲓⲟⲧⲉ ⲁⲩⲱ ⲉⲛⲉϥϯⲛϩⲧⲏϥ ⲉⲛⲉⲧⲟⲩⲱϣ ⲙⲙⲟⲟⲩ ⲁⲩⲱ ϣⲁϥϩⲁⲣⲉϩ ⲉⲧⲟⲫⲉⲗⲓⲁ ⲉⲧϣⲟⲟⲡ ⲛϩⲏⲧⲟⲩ ϩⲣⲁⲓ ⲛϩⲏⲧϥ.
(1/4) ⲟⲩⲇⲉ ⲟⲛ ϩⲱⲥ ϣⲏⲣⲉϣⲏⲙ ⲉϥϣⲟⲟⲡ ϩⲛϩⲉⲛϩⲩⲡⲁⲣⲭⲟⲛⲧⲁ ⲙⲡⲉϥⲉⲛⲱⲭⲗⲉⲓ ⲛⲛⲉϥⲉⲓⲟⲧⲉ ⲉⲧⲃⲉϩⲉⲛⲧⲣⲟⲫⲏ ⲉⲩⲟϣ ⲟⲩⲇⲉ ⲙⲡⲉϥϣⲓⲛⲉ ⲟⲛ ⲛⲥⲁⲛϩⲩⲇⲟⲛⲏ ⲉⲧϣⲟⲟⲡ ϩⲣⲁⲓ ⲛϩⲛⲧⲟⲩ. ϣⲁϥⲣⲱϣⲉⲇⲉ ⲉⲛⲉⲧⲉϣⲁϥϩⲉ ⲉⲣⲟⲟⲩ ⲙⲙⲁⲧⲉ ⲁⲩⲱ ⲛⲉϥϣⲓⲛⲉ ⲁⲛ ⲛⲥⲁⲟⲩϩⲟⲩⲟⲡⲉ.
(2/1) ⲙⲛⲛⲥⲁⲡⲙⲟⲩ ⲛⲛⲉϥⲉⲓⲟⲧⲉ ⲁϥϣⲱϫⲡ ⲙⲁⲩⲁⲁϥ ⲙⲛⲟⲩⲕⲟⲩⲓ ⲛⲥⲱⲛⲉ ⲉⲧⲱϥⲧⲉ ⲁⲩⲱ ⲛϥϩⲛⲙⲛⲧϣⲙⲏⲛⲉ ⲛⲣⲟⲙⲡⲉ ⲏ ϫⲟⲩⲱⲧⲉ ⲛⲉϥϥⲓ ⲙⲡⲣⲟⲟⲩϣ ⲙⲡⲉϥⲏⲓ ⲕⲁⲗⲱⲥ ⲙⲛⲧⲉϥ ⲥⲱⲛⲉ.
(2/2) ⲉⲙⲡⲁⲧⲉⲥⲟⲟⲩ ⲛⲛⲉⲃⲟⲧ ⲟⲩⲉⲓⲛⲉ ⲉⲡⲙⲟⲩ ⲛⲛⲉϥⲉⲓⲟⲧⲉ ⲁⲩⲱ ⲕⲁⲧⲁⲡⲉϥⲥⲱⲛⲧ ⲛⲉϣⲁϥⲉⲓ ⲉⲃⲟⲗ ⲛϥⲃⲱⲕ ⲉⲧⲉⲕⲕⲗⲏⲥⲓⲁ ⲛϥϯϩⲧⲏϥ ⲉⲛⲉⲧⲟⲩⲱϣ ⲙⲙⲟⲟⲩ ⲁⲩⲱ ⲁϥϯ ⲙⲡⲉϥϩⲏⲧ ⲉϩⲟⲩⲛ ⲁϥϣⲟϫⲛⲉ ⲉϥⲙⲟⲟϣⲉ ϫⲉⲛⲁϣ ⲛϩⲉ ⲁⲛⲁⲡⲟⲥⲧⲟⲗⲟⲥ ⲁⲩⲕⲱ ⲛⲥⲱⲟⲩ ⲛⲛⲕⲁ ⲛⲓⲙ ⲁⲩⲟⲩⲁϩⲟⲩ ⲛⲥⲁⲡⲥⲱⲧⲏⲣ. ⲛⲉⲛⲧⲁⲩϯⲇⲉ ⲉⲃⲟⲗ ⲛⲛⲉⲩⲛⲕⲁ ⲕⲁⲧⲁⲑⲉ ⲉⲧⲥⲏϩ ϩⲛⲛⲉⲡⲣⲁⲝⲓⲥ ⲁⲩⲉⲓⲛⲉ ⲙⲙⲟⲟⲩ ⲁⲩⲕⲁⲁⲩ ϩⲁⲛⲟⲩⲉⲣⲏⲧⲉ ⲛⲛⲁⲡⲟⲥⲧⲟⲗⲟⲥ ⲉⲧⲣⲉⲩⲧⲁⲁⲩ ⲛⲛⲉⲧϣⲁⲁⲧ ⲁⲩⲱ ϫⲉⲟⲩⲁϣ ⲙⲙⲓⲛⲉ ⲏ ⲟⲩⲁϣ ⲛϭⲟⲧⲧⲉ ⲑⲉⲗⲡⲓⲥ ⲛⲛⲁⲓ ⲉⲧⲕⲏ ⲛⲁⲩ ⲉϩⲣⲁⲓ ϩⲛⲛⲉⲙⲡⲏⲩⲉ.
(2/3) ⲛⲁⲓϭⲉ ⲉϥⲙⲉⲉⲩⲉ ⲉⲣⲟⲟⲩ ϩⲙⲡⲉϥϩⲏⲧ ⲁϥⲃⲱⲕ ⲉϩⲟⲩⲛ ⲉⲧⲉⲕⲕⲗⲏⲥⲓⲁ ⲁⲩⲱ ⲁⲥϣⲱⲡⲉ ⲉⲩⲱϣ ⲙⲡⲉⲩⲁⲅⲅⲉⲗⲓⲟⲛ ⲁϥⲥⲱⲧⲙ ⲉⲡϫⲟⲉⲓⲥ ⲉϥϫⲱ ⲙⲙⲟⲥ ⲙⲡⲉⲑⲓⲧⲟⲩⲱϥ ϫⲉⲉϣϫⲉⲕⲟⲩⲱϣ ⲉϣⲱⲡⲉ ⲛⲧⲉⲗⲓⲟⲥ ⲃⲱⲕ ⲛⲅϯ ⲉⲃⲟⲗ ⲛⲛⲉⲕϩⲩⲡⲁⲣⲭⲟⲛⲧⲁ ⲧⲏⲣⲟⲩ ⲛⲅⲧⲁⲁⲩ ⲛⲛϩⲏⲕⲉ ⲛⲅⲉⲓ ⲛⲅⲟⲩⲁϩⲕ ⲛⲥⲱⲓ ⲁⲩⲱ ⲛⲅⲕⲱ ⲛⲁⲕ ⲛⲛⲟⲩⲁϩⲟ ϩⲛⲛⲙⲡⲏⲩⲉ.
(2/4) ⲁⲛⲧⲱⲛⲓⲟⲥϭⲉ ϩⲱⲥ ⲉⲁϥϫⲓ ⲙⲡⲣⲡⲙⲉⲉⲩⲉ ⲛⲛⲉⲧⲟⲩⲁⲁⲃ ⲉⲃⲟⲗ ϩⲓⲧⲙⲡⲛⲟⲩⲧⲉ ⲁⲩⲱ ⲁϥⲟⲡϥ ϩⲙⲡⲉϥϩⲏⲧ ϩⲱⲥⲧⲉ ⲛⲧⲁⲩⲉϣⲧⲁⲛⲁⲅⲛⲱⲥⲓⲥ ⲉⲧⲙⲙⲁⲩ ⲉⲧⲃⲏⲏⲧϥ ⲁϥⲉⲓ ⲉⲃⲟⲗ ϩⲛⲧⲉⲩⲛⲟⲩ ⲉⲧⲙⲙⲁⲩ ϩⲛⲧⲉⲕⲕⲗⲏⲥⲓⲁ. ⲁⲩⲱ ⲛⲉϥⲕⲧⲏⲥⲓⲥ ⲉⲧϣⲟⲟⲡ ⲛⲁϥ ϫⲓⲛⲛⲉϥⲉⲓⲟⲧⲉ. ⲛⲉⲩⲉⲓⲣⲉⲇⲉⲡⲉ ⲛϣⲉⲙⲛⲧϣⲉ ⲛⲥⲉⲧⲉⲓⲱϩⲉ ⲉⲩⲟⲩⲟⲟⲗⲉ ⲉⲙⲁⲧⲉ. ⲛⲁⲓⲇⲉ ⲁϥⲭⲁⲣⲓⲍⲉ ⲙⲙⲟⲟⲩ ⲛⲛⲣⲱⲙⲉ ⲙⲡⲉϥϯⲙⲉ ϫⲉⲕⲁⲥ ⲛⲛⲉⲩⲉⲛⲱⲭⲗⲉⲓ ⲛⲁϥ ⲙⲛⲧⲉϥⲥⲱⲛⲉ ϩⲛⲗⲁⲁⲩ ⲛϩⲱⲃ.
(2/5) ⲡⲕⲉⲥⲉⲉⲡⲉ ⲧⲏⲣⲟⲩ ⲛⲛⲕⲁ ⲉⲧϣⲟⲟⲡ ⲛⲁϥ ⲁϥⲧⲁⲁⲩ ⲉⲃⲟⲗ ⲁϥⲥⲱⲟⲩϩ ⲉϩⲟⲩⲛ ⲛϩⲉⲛϩⲟⲙⲛⲧ ⲉⲛⲁϣⲱⲟⲩ ⲁϥⲧⲁⲁⲩ ⲛⲛϩⲏⲕⲉ. ⲁϥϩⲁⲣⲉϩⲇⲉ ⲉϩⲉⲛⲕⲟⲩⲓ ⲉⲧⲃⲉⲧⲉϥⲥⲱⲛⲉ.
(3/1) ⲡⲁⲗⲓⲛ ⲟⲛ ⲛⲧⲉⲣⲉϥⲃⲱⲕ ⲉϩⲟⲩⲛ ⲉⲧⲉⲕⲕⲗⲏⲥⲓⲁ ⲁϥⲥⲱⲧⲙ ⲟⲛ ϩⲙⲡⲉⲩⲁⲅⲅⲉⲗⲓⲟⲛ ⲉⲣⲉⲡϫⲟⲉⲓⲥ ϫⲱ ⲙⲙⲟⲥ ϫⲉⲙⲡⲣϥⲓⲣⲟⲟⲩϣ ⲉⲡⲉϥⲣⲁⲥⲧⲉ ⲙⲡⲉϥⲁⲛⲓⲭⲉϭⲉ ⲁϥⲉⲓ ⲉⲃⲟⲗ ⲛⲧⲉⲩⲛⲟⲩ ⲁϥϯ ⲛⲛⲕⲟⲟⲩⲉ ⲉⲧⲙⲙⲁⲩ ⲛⲛϩⲏⲕⲉ. ⲧⲉϥⲥⲱⲛⲉⲇⲉ ⲁϥϭⲁⲗⲱⲱⲥ ⲉϩⲛⲡⲓⲥⲧⲏ ⲛϩⲓⲟⲙⲉ ⲉϥⲥⲟⲟⲩⲛ ⲙⲙⲟⲟⲩ ϫⲉϩⲉⲛⲡⲁⲣⲑⲉⲛⲟⲥⲛⲉ ϫⲉⲕⲁⲥ ϩⲱⲱⲥ ⲉⲥⲉϣⲱⲡⲉ ϩⲛⲧⲡⲁⲣⲑⲉⲛⲓⲁ. ⲛⲧⲟϥⲇⲉ ϩⲱⲱϥ ⲁϥⲉⲓ ⲉⲃⲟⲗ ϩⲙⲡⲉϥⲏⲓ ⲁϥϫⲓϩⲣⲁϥ ⲗⲟⲓⲡⲟⲛ ⲉⲧⲁⲥⲕⲏⲥⲓⲥ ⲉϥϯϩⲧⲏϥ ⲉⲣⲟϥ ⲁⲩⲱ ⲉϥⲉⲓⲛⲉ ⲙⲙⲟϥ ⲉϩⲣⲁⲓ ϩⲛⲟⲩⲙⲛⲧϫⲱⲱⲣⲉ.
(3/2) ⲉⲛⲉⲙⲡⲁⲧⲟⲩϣⲱⲡⲉⲅⲁⲣ ϩⲛⲕⲏⲙⲉ ⲉⲡⲧⲏⲣϥ ⲛϭⲓⲙⲙⲟⲛⲁⲥⲧⲏⲣⲓⲟⲛ ⲉⲧⲟϣ ⲁⲩⲱ ⲉⲛⲉⲙⲡⲁⲧⲉⲙⲙⲟⲛⲁⲭⲟⲥ ⲥⲟⲩⲛⲡϫⲁⲉⲓⲉ ⲉⲧⲟⲩⲏⲩ ⲁⲗⲗⲁ ⲉϣⲁⲣⲉⲡⲟⲩⲁ ⲡⲟⲩⲁ ⲛⲛⲉⲧⲟⲩⲱϣ ϫⲓϩⲣⲁϥ ⲉⲣⲟϥ ⲉⲣⲡⲃⲟⲗ ⲙⲡⲉϥϯⲙⲉ ⲛⲛⲟⲩⲕⲟⲩⲓ ⲛϥϣⲱⲡⲉ ϩⲛⲧⲁⲥⲕⲏⲥⲓⲥ ⲙⲁⲩⲁⲁϥ.
(3/3) ⲛⲉⲩⲛⲟⲩϩⲗⲗⲟⲇⲉ ϣⲟⲟⲡ ϩⲙⲡϯⲙⲉ ⲉⲧⲙⲙⲁⲩ ⲉϥⲁⲥⲕⲉⲓ ⲙⲙⲟϥ ϫⲓⲛⲉⲧⲉϥⲙⲛⲧⲕⲟⲩⲓ ϩⲛⲟⲩⲱⲛϩ ⲙⲙⲟⲛⲁⲭⲟⲥ. ⲡⲁⲓⲇⲉ ⲛⲧⲉⲣⲉϥⲛⲁⲩ ⲉⲣⲟϥ ⲛϭⲓⲁⲛⲧⲱⲛⲓⲟⲥ ⲁϥⲕⲱϩ ⲉⲣⲟϥ ϩⲛⲟⲩⲡⲉⲧⲛⲁⲛⲟⲩϥ
(3/4) ⲁⲩⲱ ⲛⲧⲟϥ ϩⲱⲱϥ ⲟⲛ ⲁϥⲁⲣⲭⲉⲓ ⲛϣⲟⲣⲡ ⲉⲧⲣⲉϥϭⲱ ϩⲙⲡⲙⲁ ⲉⲧⲙⲙⲁⲩ ⲙⲡⲃⲟⲗ ⲙⲡⲉϥϯⲙⲉ. ⲁⲩⲱ ⲉϥϣⲁⲛⲥⲱⲧⲙ ⲉⲧⲃⲉⲟⲩⲣⲱⲙⲉ ⲛⲥⲡⲟⲩⲇⲁⲓⲟⲥ ⲉϥϣⲟⲟⲡ ϩⲛϩⲉⲛⲡⲣⲁⲝⲓⲥ ⲉⲛⲁⲛⲟⲩⲟⲩ ϣⲁϥⲉⲓ ⲉⲃⲟⲗ ⲛϥϣⲓⲛⲉ ⲛⲥⲁⲡⲉⲧⲙⲙⲁⲩ ⲛⲑⲉ ⲙⲡⲁϥⲛⲉⲃⲓⲱ ⲛⲥⲁⲃⲉ ⲁⲩⲱ ⲙⲉϥⲕⲧⲟϥ ⲉⲡⲉϥⲙⲁ ⲛⲥⲁⲃⲏⲗ ⲛϥⲛⲁⲩ ⲉⲡⲣⲱⲙⲉ ⲉⲧⲙⲙⲁⲩ ⲁⲩⲱ ϣⲁϥⲣⲑⲉ ⲉϣϫⲉⲛⲧⲁϥϫⲓ ⲉⲃⲟⲗ ϩⲓⲧⲙ- ⲡⲣⲱⲙⲉ ⲉⲧⲙⲙⲁⲩ ⲛⲟⲩⲉⲙⲫⲟⲇⲓⲟⲛ ⲉⲧⲉϩⲓⲏ ⲉϩⲟⲩⲛ ⲉⲧⲁⲣⲉⲧⲏ.
(3/5) ⲛϣⲟⲣⲡⲙⲉⲛ ⲉϥϩⲙⲡⲙⲁ ⲉⲧⲙⲙⲁⲩ ⲁϥⲕⲁⲁⲥ ϩⲙⲡⲉϥϩⲏⲧ ϫⲉⲛⲛⲉϥⲕⲟⲧϥ ϫⲓⲛⲉⲡⲉⲓⲛⲁⲩ ⲉⲛϩⲩⲡⲁⲣⲭⲟⲛⲧⲁ ⲛⲛⲉϥⲉⲓⲟⲧⲉ ⲟⲩⲇⲉ ⲛⲛⲉϥⲣⲡⲙⲉⲉⲩⲉ ⲛⲛⲉϥⲥⲩⲅⲅⲉⲛⲏⲥ. ⲡⲉϥⲟⲩⲱϣⲇⲉ ⲧⲏⲣϥ ⲁⲩⲱ ⲥⲡⲟⲩⲇⲏ ⲛⲓⲙ ⲁϥϫⲡⲟⲟⲩ ⲛⲁϥ ϩⲛⲟⲩϭⲟⲙ ⲙⲡⲕⲱⲧⲉ ⲛⲧⲁⲥⲕⲏⲥⲓⲥ.
(3/6) ⲛⲉϥⲣϩⲱⲃⲇⲉ ϩⲛⲛⲉϥϭⲓϫ ⲉⲧⲃⲉϫⲉⲁϥⲥⲱⲧⲙ ⲉⲡⲉⲧⲥⲏϩ ⲉϥϫⲱ ⲙⲙⲟⲥ ϫⲉⲡⲉⲧⲟ ⲛⲁⲣⲅⲟⲥ ⲙⲡⲣⲧⲣⲉϥⲟⲩⲱⲙ. ⲁⲩⲱ ⲉⲛⲉϣⲁϥϫⲟ ⲉⲃⲟⲗ ⲙⲡϩⲱⲃ ⲛⲛⲉϥϭⲓϫ ⲕⲁⲗⲱⲥ ⲟⲩⲙⲉⲣⲟⲥⲇⲉ ⲉⲡⲉϥⲟⲉⲓⲕ ⲕⲉⲙⲉⲣⲟⲥⲇⲉ ⲉⲛⲉϥϫⲟ ⲙⲙⲟϥ ⲉⲃⲟⲗ ⲉⲛⲉⲧⲣⲭⲣⲓⲁ. ⲛⲉϥϣⲗⲏⲗⲇⲉⲡⲉ ⲉⲡⲉϩⲟⲩⲟ ⲉⲁϥⲉⲓⲙⲉ ϫⲉⲟⲩⲡⲉⲧⲉϣϣⲉⲡⲉ ⲉϣⲗⲏⲗ ⲁϫⲛⲱϫⲛ.
(3/7) ⲕⲁⲓⲅⲁⲣ ⲛⲉϥϯ ⲛϩⲧⲏϥ ϩⲛⲟⲩⲱⲣϫ ⲉⲛⲉⲧⲟⲩⲱϣ ⲙⲙⲟⲟⲩ ϩⲛⲧⲉⲕⲕⲗⲏⲥⲓⲁ ϩⲱⲥⲧⲉ ⲉⲧⲙⲧⲣⲉⲗⲁⲁⲩ ϩⲛⲛⲉⲧⲥⲏϩ ϩⲉ ⲉⲃⲟⲗ ⲛⲧⲟⲟⲧϥ. ⲛⲉϥϩⲁⲣⲉϩⲇⲉ ⲉⲣⲟⲟⲩ ⲧⲏⲣⲟⲩ ϩⲣⲁⲓ ⲛϩⲏⲧϥ ϩⲱⲥⲧⲉ ⲉⲧⲣⲉⲡⲉⲩⲣⲡⲙⲉⲉⲩⲉ ϣⲱⲡⲉ ϩⲙⲡⲉϥ- ϩⲏⲧ ⲉⲡⲙⲁ ⲛⲛϫⲱⲱⲙⲉ.
(4/1) ⲧⲁⲓⲧⲉ ⲑⲉ ⲛⲧⲁⲁⲛⲧⲱⲛⲓⲟⲥ ⲉⲓⲛⲉ ⲙⲙⲟϥ ⲉϩⲣⲁⲓ ϩⲓⲱⲱⲥ ⲁⲩⲱ ⲁⲩⲙⲉⲣⲓⲧϥ ϩⲓⲧⲛⲟⲩⲟⲛ ⲛⲓⲙ. ⲛⲧⲟϥⲇⲉ ⲛⲉϥϩⲩⲡⲟⲧⲁⲥⲥⲉ ϩⲛⲟⲩⲙⲛⲧϩⲁⲕ ⲛⲛⲉⲥⲡⲟⲩⲇⲁⲓⲟⲥ ⲉϣⲁϥⲃⲱⲕ ϣⲁⲣⲟⲟⲩ ⲁⲩⲱ ⲉⲛⲉϣⲁϥϯϩⲧⲏϥ ϩⲙⲡⲉϥϩⲏⲧ ⲉⲡϩⲱⲃ ⲙⲡⲟⲩⲁ ⲡⲟⲩⲁ ϩⲛⲧⲉϥⲁⲥⲕⲏⲥⲓⲥ ⲙⲛⲡⲉϥⲕⲱⲧ ⲉⲧⲛⲁⲛⲟⲩϥ ⲙⲛⲧⲉϥⲥⲡⲟⲩⲇⲏ. ⲟⲩⲁⲙⲉⲛ ⲉⲩⲣⲙⲛⲭⲁⲣⲓⲥⲡⲉ. ⲕⲉⲟⲩⲁ ⲉⲁϥⲛⲁⲩ ⲉⲣⲟϥ ⲉϥϭⲙϭⲟⲙ ϩⲛⲧⲁⲥⲕⲏⲥⲓⲥ. ⲕⲉⲟⲩⲁ ⲟⲛ ⲉⲁϥⲛⲁⲩ ⲉⲣⲟϥ ⲉϥϭⲙϭⲟⲙ ϩⲙⲡⲉϣⲗⲏⲗ. ⲕⲉⲟⲩⲁⲇⲉ ⲟⲛ ⲉⲛⲟⲩⲣⲉϥϭⲱⲛⲧ ⲁⲛⲡⲉ. ⲕⲉⲟⲩⲁ ϩⲛⲟⲩⲙⲛⲧⲙⲁⲓⲣⲱⲙⲉ. ⲕⲉⲟⲩⲁ ⲉϥⲟ ⲛⲟⲩϣⲏ ⲛⲣⲟⲉⲓⲥ. ⲁⲩⲱ ⲕⲉⲟⲩⲁ ⲉϥⲱϣ ⲕⲁⲗⲱⲥ. ⲕⲉⲟⲩⲁ ⲟⲛ ⲉⲁϥⲣϣⲡⲏⲣⲉ ⲙⲙⲟϥ ϩⲛⲧⲉϥϩⲩⲡⲟⲙⲟⲛⲏ. ⲕⲉⲟⲩⲁ ϩⲛϩⲉⲛⲛⲏⲥϯⲁ ⲙⲛⲟⲩⲛⲕⲟⲧⲕ ϩⲓⲡⲉⲥⲏⲧ. ⲁⲩⲱ ⲕⲉⲟⲩⲁ ⲉϣⲁϥϯϩⲧⲏϥ ⲉⲧⲉϥⲙⲛⲧⲣⲙ ⲣⲁϣ ⲁⲩⲱ ⲧⲙⲛⲧϩⲁⲣⲉϣϩⲏⲧ ⲛⲕⲉⲟⲩⲁ ⲉⲛⲉϣⲁϥⲡⲁⲣⲁⲧⲏⲣⲉⲓ ⲉⲣⲟⲥ. ϩⲁⲡⲁⲝϩⲁⲡⲗⲱⲥ ⲛⲧⲟⲟⲩ ⲧⲏⲣⲟⲩ ⲁϥⲡⲁⲣⲁⲧⲏⲣⲉⲓ ⲉⲧⲉⲩⲙⲛⲧⲣⲉϥϣⲙϣⲉⲛⲟⲩⲧⲉ ⲉϩⲟⲩⲛ ⲉⲡⲉⲭⲥ ⲁⲩⲱ ⲧⲁⲅⲁⲡⲏ ⲉϩⲟⲩⲛ ⲉⲛⲉⲩⲉⲣⲏⲩ.
(4/2) ⲉⲛⲉϥϯ ⲛϩⲧⲏϥ ⲉⲛⲁⲓ ⲧⲏⲣⲟⲩ ϩⲙⲡⲉϥϩⲏⲧ. ⲁⲩⲱ ⲧⲁⲓⲧⲉ ⲑⲉ ⲉϣⲁϥⲕⲧⲟϥ ⲉϥⲙⲉϩ ϩⲛⲛⲁⲓ ⲧⲏⲣⲟⲩ ⲉϩⲟⲩⲛ ⲉⲡⲉϥⲙⲁⲛϣⲱⲡⲉ ⲉⲧⲉϥⲁⲥⲕⲉⲓ ⲛϩⲏⲧϥ ⲙⲡⲛⲟⲩⲧⲉ. ⲛⲧⲟϥⲇⲉ ⲁϥⲥⲱⲟⲩϩ ⲉϩⲟⲩⲛ ⲛⲛⲉⲛⲧⲁϥⲛⲁⲩ ⲉⲣⲟⲟⲩ ⲧⲏⲣⲟⲩ ϩⲙⲡⲟⲩⲁ ⲡⲟⲩⲁ ϩⲣⲁⲓ ϩⲙⲡⲉϥϩⲏⲧ ⲁϥⲥⲡⲟⲩⲇⲁⲍⲉ ⲉⲟⲩⲟⲛϩⲟⲩ ⲉⲃⲟⲗ ⲧⲏⲣⲟⲩ ϩⲣⲁⲓ ⲛϩⲏⲧϥ.
(4/3) ⲛⲉϥϣⲟⲟⲡⲅⲁⲣ ⲁⲛⲡⲉ ⲛⲣⲉϥϯⲧⲱⲛ ⲟⲩⲃⲉⲛⲉⲧϣⲏϣ ⲛⲙⲙⲁϥ ϩⲛⲧⲉϥϭⲟⲧ ⲉⲓⲉⲙⲏⲧⲉⲓ ⲡⲁⲓ ⲙⲙⲁⲧⲉ ϫⲉⲕⲁⲥ ⲛⲛⲉϥϭⲱϫⲃ ⲉⲣⲟⲟⲩ ϩⲛⲛⲉϩⲃⲏⲩⲉ ⲉⲧⲛⲁⲛⲟⲩⲟⲩ ⲁⲗⲗⲁ ϫⲉⲕⲁⲥ ⲛⲧⲟϥ ⲉϥⲉⲟⲩⲱⲛϩ ⲉⲃⲟⲗ ⲛⲛⲉⲧⲥⲟⲧⲡ. ⲁⲩⲱ ⲉϣⲁϥⲉⲓⲣⲉ ⲙⲡⲁⲓ ⲉⲧⲙⲗⲩⲡⲉⲓ ⲙⲙⲟⲟⲩ ⲁⲗⲗⲁ ⲉϣⲁϥⲧⲣⲉⲩⲣⲁϣⲉ ⲛⲧⲟϥ ⲛϩⲟⲩⲟ ⲉϩⲣⲁⲓ ⲉϫⲱϥ.
(4/4) ⲟⲩⲟⲛϭⲉ ⲛⲓⲙ ⲉⲧϩⲙⲡϯⲙⲉ ⲙⲛⲛⲉⲫⲓⲗⲟⲡⲟⲛⲟⲥ ⲛⲁⲓ ⲉⲧⲉⲟⲩⲛⲧⲁϥ ⲙⲙⲁⲩ ⲙⲡⲧⲱⲡ ⲉϩⲟⲩⲛ ⲉⲣⲟⲟⲩ ϣⲁⲩⲙⲟⲩⲧⲉ ⲉⲣⲟϥ ϫⲉⲡⲙⲁⲓⲛⲟⲩⲧⲉ ⲉⲩⲛⲁⲩ ⲉⲣⲟϥ ϩⲙⲡⲉϥⲥⲙⲟⲧ. ϩⲟⲓⲛⲉⲙⲉⲛ ϣⲁⲩⲁⲥⲡⲁⲍⲉ ⲙⲙⲟϥ ϩⲱⲥ ϣⲏⲣⲉ ϩⲉⲛⲕⲟⲟⲩⲉⲇⲉ ϩⲱⲥ ⲥⲟⲛ.
(5/1) ⲡⲇⲓⲁⲃⲟⲗⲟⲥⲇⲉ ⲡⲙⲉⲥⲧⲉⲡⲉⲧⲛⲁⲛⲟⲩϥ ⲁⲩⲱ ⲡⲉⲫⲑⲟⲛⲏⲣⲟⲥ ⲙⲡⲉϥⲉϣϥⲉⲓ ⲉⲣⲟϥ ⲉϥⲛⲁⲩ ⲉⲡⲉⲓⲟⲩⲣⲟⲧ ⲛⲧⲉⲓⲙⲓⲛⲉ ϩⲙⲡⲉⲓϣⲏⲣⲉϣⲏⲙ ⲁⲗⲗⲁ ⲛⲉⲧⲉϣⲁϥⲙⲉⲗⲉⲧⲁ ⲙⲙⲟⲟⲩ ⲉⲁⲁⲩ ϣⲁϥⲧⲟⲗⲱⲙⲁ ϩⲱⲱϥ ⲟⲛ ⲉⲧⲣⲉϥⲁⲁⲩ ⲉϩⲟⲩⲛ ⲉⲣⲟϥ.
(5/2) ⲛϣⲟⲣⲡⲙⲉⲛ ⲁϥⲡⲓⲣⲁⲍⲉ ⲙⲙⲟϥ ⲉⲉⲓⲛⲉ ⲙⲙⲟϥ ⲉⲡⲉⲥⲏⲧ ⲉϫⲛⲧⲉϥⲁⲥⲕⲏⲥⲓⲥ ⲉⲁϥⲛⲟⲩϫⲉ ⲉϩⲟⲩⲛ ⲉⲣⲟϥ ⲙⲡⲣⲡⲙⲉⲉⲩⲉ ⲛⲛⲉϥϩⲩⲡⲁⲣⲭⲟⲛⲧⲁ ⲁⲩⲱ ⲟⲩⲙⲛⲧϥⲁⲓⲣⲟⲟⲩϣ ϩⲁⲧⲉϥⲥⲱⲛⲉ ⲟⲩⲣⲡⲙⲉⲉⲩⲉ ⲉϩⲟⲩⲛ ⲉⲛⲁⲡⲉϥⲅⲉⲛⲟⲥ ⲟⲩⲙⲛⲧⲙⲁⲓϩⲟⲙⲛⲧ ⲟⲩⲙⲛⲧϣⲟⲩϣⲟ ⲟⲩϩⲩⲇⲟⲛⲏ ϩⲉⲛϭⲓⲛⲟⲩⲱⲙ ⲉⲛⲁϣⲱⲟⲩ ⲁⲩⲱ ⲡⲕⲉⲥⲉⲉⲡⲉ ⲛⲛⲙⲧⲟⲛ ⲛⲧⲉⲡⲃⲓⲟⲥ. ⲁⲩⲱ ⲉⲡϩⲁⲉ ⲛⲛⲁⲓ ⲁϥⲛⲟⲩϫⲉ ⲉⲡⲉϥϩⲏⲧ ⲙⲡⲉⲛϣⲟⲧ ⲛⲧⲁⲣⲉⲧⲏ ⲁⲩⲱ ϫⲉⲟⲩⲛⲟϭⲡⲉ ⲡⲉⲥⲙⲕⲁϩ ⲁⲩⲱ ⲟⲛ ϫⲉⲛⲁϣⲉⲡⲉⲥϩⲓⲥⲉ. ⲁⲩⲱ ⲉⲛⲉϥⲕⲱ ⲛⲁϥ ⲉϩⲣⲁⲓ ⲛⲧⲙⲛⲧϭⲱⲃ ⲙⲡⲥⲱⲙⲁ ⲙⲛⲡⲁϣⲁⲓ ⲙⲡⲉⲭⲣⲟⲛⲟⲥ
(5/3) ⲁⲩⲱ ⲁϥⲧⲟⲩⲛⲟⲥ ⲉϩⲣⲁⲓ ⲉϫⲱϥ ⲛⲛⲟⲩⲛⲟϭ ⲛϣⲟⲉⲓϣ ⲙⲙⲉⲉⲩⲉ ⲛϩⲏⲧ ϩⲙⲡⲉϥϣⲟϫⲛⲉ ⲉϥⲟⲩⲱϣ ⲉⲡⲱⲣϫ ⲉⲃⲟⲗ ⲙⲙⲟϥ ⲙⲡⲙⲉⲉⲩⲉ ⲉⲧⲥⲟⲩⲧⲱⲛ. ⲛⲧⲉⲣⲉⲡϫⲁϫⲉ ⲛⲁⲩ ⲉⲣⲟϥ ⲙⲙⲓⲛⲙⲙⲟϥ ⲉϥⲟ ⲛⲁⲧϭⲟⲙ ⲛⲛⲁϩⲣⲙⲡⲟⲩⲱϣ ⲛⲛⲁⲛⲧⲱⲛⲓⲟⲥ ⲁⲩⲱ ϫⲉⲁⲩϫⲣⲟ ⲉⲣⲟϥ ⲉⲡⲉϩⲟⲩⲟ ϩⲓⲧⲛⲧⲙⲛⲧϫⲱⲱⲣⲉ ⲙⲡⲉⲧⲙⲙⲁⲩ ⲁⲩⲱ ϫⲉⲁϥϩⲉ ⲉⲡⲉⲥⲏⲧ ϩⲓⲧⲛⲛⲉⲡⲣⲟⲥⲉⲩⲭⲏ ⲛⲛⲁⲛⲧⲱⲛⲓⲟⲥ ⲛⲁⲓ ⲉⲧϥⲉⲓⲣⲉ ⲙⲙⲟⲟⲩ ⲛⲛⲁⲩ ⲛⲓⲙ ⲧⲟⲧⲉ ⲁϥϩⲱⲕ ⲙⲙⲟϥ ⲛⲛϩⲟⲡⲗⲟⲛ ⲉⲧϩⲓϫⲛⲧϩⲗⲡⲉ ⲛϩⲏⲧϥ ⲛⲁⲓ ⲉⲧⲉϥϩⲏⲕ ⲛϩⲏⲧⲟⲩ ⲁⲩⲱ ⲛⲧⲟϥ ⲉϥϣⲟⲩϣⲟⲩ ⲙⲙⲟϥ ⲉϩⲣⲁⲓ ⲉϫⲱⲟⲩ. ⲛⲁⲓⲅⲁⲣⲛⲉ ⲛⲉϥϣⲟⲣⲡ ⲛⲥⲟⲧⲉ ⲉⲧⲥⲟⲧⲡ ⲉϣⲁϥⲛⲟⲩϫⲉ ⲙⲙⲟⲟⲩ ⲉϩⲟⲩⲛ ⲉⲛϣⲏⲣⲉϣⲏⲙ. ⲁϥⲉⲓⲇⲉ ⲉⲃⲟⲗ ⲉⲁϥϯⲟⲩⲃⲉⲁⲛⲧⲱⲛⲓⲟⲥ ⲉϥϣⲧⲟⲣⲧⲣ ⲙⲙⲟϥ ⲛⲧⲉⲩϣⲏ ⲉϥⲉⲛⲱⲭⲗⲉⲓⲙⲉⲛ ⲛⲁϥ ⲛⲧⲉⲓϩⲉ ϩⲱⲥⲧⲉ ⲉⲧⲣⲉϥⲉⲓⲙⲉ ⲉⲡⲙⲓϣⲉ ⲉⲧϣⲟⲟⲡ ⲛⲁⲩ ⲙⲡⲉⲥⲛⲁⲩ.
(5/4) ⲡϫⲁϫⲉⲙⲉⲛ ⲉϥⲛⲟⲩϫⲉ ⲛϩⲉⲛⲙⲉⲉⲩⲉ ⲉⲩϫⲁϩⲙ ⲉϩⲟⲩⲛ ⲉⲣⲟϥ. ⲁⲛⲧⲱⲛⲓⲟⲥⲇⲉ ϩⲱⲱϥ ϣⲁϥⲃⲟⲟⲣⲟⲩ ϩⲓⲧⲛⲛⲉϣⲗⲏⲗ. ϣⲁⲣⲉⲡϫⲁϫⲉⲙⲉⲛ ⲉⲓⲛⲉ ⲙⲡⲟⲩⲱϣ ⲛⲑⲩⲇⲟⲛⲏ ⲉϩⲟⲩⲛ ⲉⲣⲟϥ. ⲁⲛⲧⲱⲛⲓⲟⲥ ϩⲱⲱϥ ϣⲁϥϣⲱⲡⲉ ⲉϥϣⲓⲡⲉ ϣⲁϥⲕⲧⲟ ⲛⲛⲟⲩⲥⲟⲃⲧ ⲉⲡⲉϥⲥⲱⲙⲁ ϩⲛⲧⲡⲓⲥⲧⲓⲥ ⲙⲛⲧⲛⲏⲥϯⲁ.
(5/5) ⲁⲩⲱ ⲡⲇⲓⲁⲃⲟⲗⲟⲥⲙⲉⲛ ⲛⲉϣⲁϥϫⲓ ⲙⲡϩⲣⲃ ⲛⲧⲉⲥϩⲓⲙⲉ ⲛⲧⲉⲩϣⲏ ⲛϥⲣⲥⲙⲟⲧ ⲛⲓⲙ ϩⲛϩⲉⲛⲥⲭⲏⲙⲁ ϫⲉⲕⲁⲥ ⲉϥⲛⲁⲣϩⲁⲗ ⲛⲛⲁⲛⲧⲱⲛⲓⲟⲥ. ⲛⲧⲟϥⲇⲉ ⲉϥⲙⲉⲉⲩⲉ ⲉⲡⲉⲭⲥ ϩⲙⲡⲉϥϩⲏⲧ ⲙⲛⲡⲉⲓⲱⲣϩ ⲛⲛⲟⲏⲣⲟⲛ ⲛⲧⲉϥⲯⲩⲭⲏ ϣⲁϥⲱϣⲙ ⲛⲛⲉϫⲏⲃⲥ ⲙⲡⲉⲧⲙⲙⲁⲩ.
(5/6) ⲛⲧⲟϥ ⲟⲛ ⲡϫⲁϫⲉ ⲉϥⲛⲟⲩϫⲉ ⲉϩⲟⲩⲛ ⲉⲣⲟϥ ⲙⲡⲟⲩⲱϣ ⲛⲑⲩⲇⲟⲛⲏ. ⲁⲛⲧⲱⲛⲓⲟⲥⲇⲉ ϣⲁϥⲣⲑⲉ ⲙⲡⲉⲧϭⲟⲛⲧ ⲁⲩⲱ ⲉⲧⲙⲟϩⲕ ⲛϩⲏⲧ ⲉϥⲙⲉⲉⲩⲉ ϩⲙⲡⲉϥϩⲏⲧ ⲉⲧⲁⲡⲉⲓⲗⲏ ⲙⲡⲕⲱϩⲧ ⲙⲛⲡⲃⲛⲧ ⲉϥⲕⲱ ⲙⲙⲟⲟⲩ ϩⲁⲉⲓⲁⲧϥ. ⲛⲁⲓ ⲧⲏⲣⲟⲩ ⲁⲩϣⲱⲡⲉ ⲛϣⲓⲡⲉ ⲙⲡϫⲁϫⲉ.
(5/7) ⲡⲉⲧⲙⲉⲉⲩⲉⲅⲁⲣ ϫⲉϯⲛⲁⲉϣϯⲟⲩⲃⲉⲡⲛⲟⲩⲧⲉ ⲁⲩⲥⲱⲃⲉ ⲛⲥⲱϥ ϩⲓⲧⲛⲁⲛⲧⲱⲛⲓⲟⲥ. ⲉⲛⲉⲣⲉⲡϫⲟⲉⲓⲥⲅⲁⲣ ϯⲧⲟⲟⲧϥ ⲡⲁⲓ ⲛⲧⲁϥⲫⲟⲣⲉⲓ ⲛⲧⲥⲁⲣⲝ ⲉⲧⲃⲏⲏⲧⲛ ⲁⲩⲱ ⲉϥϯ ⲙⲡⲉϫⲣⲟ ⲛⲛⲉϥⲥⲱⲧⲡ ⲉϩⲟⲩⲛ ⲉⲡⲇⲓⲁⲃⲟⲗⲟⲥ ϩⲱⲥⲧⲉ ⲛⲧⲉⲡⲟⲩⲁ ⲡⲟⲩⲁ ⲛⲛⲉⲧⲁⲅⲱⲛⲓⲍⲉ ϫⲟⲟⲥ ϫⲉⲛⲁⲛⲟⲕ ⲁⲛ ⲁⲗⲗⲁ ⲧⲉⲭⲁⲣⲓⲥ ⲙⲡⲛⲟⲩⲧⲉ ⲉⲧⲛⲙⲙⲁⲓ.
(6/1) ⲉⲡϩⲁⲉⲇⲉ ⲛⲧⲉⲣⲉϥⲧⲙⲉϣϭⲙϭⲟⲙ ⲛϭⲓⲡⲉⲇⲣⲁⲕⲱⲛ ⲉⲧⲁⲩⲟ ⲉⲡⲉⲥⲏⲧ ⲛⲛⲁⲛⲧⲱⲛⲓⲟⲥ ⲁϥϭⲱⲛⲧ ⲉⲣⲟϥ ⲙⲙⲓⲛⲙⲙⲟϥ, ⲁϥϩⲣⲟϫⲣϫ ⲛⲛⲉϥⲟⲃϩⲉ ⲉϩⲣⲁⲓ ⲉϫⲱϥ, ⲁϥⲣⲑⲉ ⲙⲡⲉⲧⲡⲟϣⲥ ⲛϩⲏⲧ ⲁϥⲟⲩⲱⲛϩ ⲛⲁϥ ⲉⲃⲟⲗ ϩⲛⲟⲩⲫⲁⲛⲧⲁⲥⲓⲁ ⲙⲡⲉⲥⲙⲟⲧ ⲛⲛⲟⲩϣⲏⲣⲉⲕⲟⲩⲓ ⲉϥⲕⲏⲙ{ⲉ} ⲁϥϣⲱⲡⲉ ⲛⲑⲉ ⲙⲡⲉⲧⲗⲟⲃⲉ ⲁϥϫⲓ ⲛⲛⲟⲩⲥⲙⲏ ⲛⲣⲱⲙⲉ ⲉϥϫⲱ ⲙⲙⲟⲥ ⲛⲛⲁⲛⲧⲱⲛⲓⲟⲥ ϫⲉⲁûⲁⲡⲁⲛⲧⲁⲙⲉⲛ ⲛϩⲁϩ ⲛⲧⲉⲕϩⲉ, ⲁⲩⲱ ⲁⲓⲧⲁⲩⲟ ⲉⲡⲉⲥⲏⲧ ⲛⲟⲩⲙⲏⲏϣⲉ. ⲧⲉⲛⲟⲩⲇⲉ ⲁⲓⲣⲧⲁϭⲟⲙ ϩⲓⲱⲱⲕ ⲛⲑⲉ ⲛⲛⲕⲟⲟⲩⲉ ⲟⲛ ⲛⲧⲁⲓⲣⲧⲁϭⲟⲙ ϩⲓⲱⲟⲩ.
(6/2) ⲁⲁⲛⲧⲱⲛⲓⲟⲥⲇⲉ ϫⲛⲟⲩϥ ϫⲉⲛⲧⲕⲛⲓⲙ ⲉⲕϫⲱ ⲛⲛⲉⲓϣⲁϫⲉ ϩⲁⲧⲏⲓ. ⲛⲧⲉⲩⲛⲟⲩ ⲁϥⲱϣ ⲉⲃⲟⲗ ϩⲛⲟⲩⲥⲙⲏ ⲙⲙⲛⲧϭⲱⲃ ⲉϥϫⲱ ⲙⲙⲟⲥ ϫⲉⲁⲛⲟⲕⲡⲉ ⲡⲉϣⲃⲏⲣ ⲛⲧⲡⲟⲣⲛⲓⲁ. ⲁⲛⲟⲕ ⲡⲉⲧⲉⲟⲩⲛⲧⲁⲓ ⲙⲙⲁⲩ ⲛⲛⲉⲥϭⲟⲣϭⲥ ⲙⲛⲛⲉⲥⲟⲩⲱϣ ⲉⲓϯⲟⲩⲃⲉⲛϣⲏⲣⲉϣⲏⲙ ϩⲣⲁⲓ ⲛϩⲏⲧⲟⲩ. ⲁⲩⲱ ⲉⲩⲙⲟⲩⲧⲉ ⲉⲣⲟⲓ ϫⲉⲡⲉⲡⲛⲁ ⲛⲧⲡⲟⲣⲛûⲁ. ⲟⲩⲏⲣ ⲛⲧⲁⲩⲟⲩⲱϣ ⲉϣⲱⲡⲉ ⲛⲥⲁⲃⲉ ⲁⲩⲱ ⲁⲛⲟⲕ ⲁⲓⲣϩⲁⲗ ⲙⲙⲟⲟⲩ. ⲟⲩⲏⲣ ⲁⲩϩⲩⲡⲟⲙⲓⲛⲉ ⲁⲓⲣϩⲁⲗ ⲙⲙⲟⲟⲩ ⲉⲓⲛⲟⲩϫⲉ ⲉϩⲟⲩⲛ ⲉⲣⲟⲟⲩ ⲛϩⲉⲛⲟⲩⲱϣ ⲉⲩϩⲟⲟⲩ.
(6/3) ⲁⲛⲟⲕⲡⲉ ⲡⲁⲓ ⲉⲧⲉⲣⲉⲡⲉⲡⲣⲟⲫⲏⲧⲏⲥ ϭⲛⲁⲣⲓⲕⲉ ⲉϥϫⲱ ⲙⲙⲟⲥ ⲉⲧⲃⲉⲛⲉⲛⲧⲁⲩϩⲉ ⲉⲃⲟⲗ ϫⲉⲁⲩⲥⲱⲣⲙ ϩⲛⲟⲩⲡⲛⲁ ⲙⲡⲟⲣⲛⲓⲁ. ⲁⲛⲟⲕⲅⲁⲣ ⲡⲉⲛⲧⲁⲛⲉⲧⲙⲙⲁⲩ ⲥⲱⲣⲙ ⲉⲃⲟⲗ ϩⲓⲧⲟⲟⲧ ⲁⲩϩⲉ. ⲁⲛⲟⲕ ⲡⲉⲛⲧⲁⲓⲉⲛⲱⲭⲗⲉⲓ ⲛⲁⲕ ⲛϩⲁϩ ⲛⲥⲟⲡ, ⲛⲧⲟⲕⲇⲉ ⲁⲕϫⲣⲟ ⲉⲣⲟⲓ ϣⲁⲉϩⲣⲁⲓ ⲉⲧⲉⲛⲟⲩ.
(6/4) ⲁⲛⲧⲱⲛⲓⲟⲥⲇⲉ ⲁϥϣⲡϩⲙⲟⲧ ⲛⲧⲉⲡϫⲟⲉⲓⲥ ⲁⲩⲱ ⲁϥⲧⲱⲕ ⲛϩⲏⲧ ⲉϩⲣⲁⲓ ⲉϫⲱϥ ⲁⲩⲱ ⲡⲉϫⲁϥ ⲛⲁϥ ϫⲉⲕⲙⲟⲧⲛ ⲛⲧⲟⲕ ⲉⲡⲉϩⲟⲩⲟ ⲉⲧⲣⲉⲩⲕⲁⲧⲁⲫⲣⲟⲛⲉⲓ ⲙⲙⲟⲕ. ⲕⲁⲓⲅⲁⲣ ⲛⲧⲅⲟⲩⲕⲁⲙⲏ ϩⲙⲡⲉⲕϩⲏⲧ ⲁⲩⲱ ⲉⲕⲟ ⲛⲑⲉ ⲛⲛⲟⲩϣⲏⲣⲉ ⲕⲟⲩⲓ ⲉⲙⲛϭⲟⲙ ⲙⲙⲟⲕ. ⲧⲉⲛⲟⲩ ⲙⲛⲗⲁⲁⲩ ⲛⲣⲟⲟⲩϣ ϣⲟⲟⲡ ⲛⲁⲓ ϫⲓⲛⲉⲡⲉⲓⲛⲁⲩ ϩⲁⲣⲟⲕ. ⲡϫⲟⲉⲓⲥⲡⲉ ⲡⲁⲃⲟⲏⲑⲟⲥ ⲁⲩⲱ ϯⲛⲁⲙⲉϩⲉⲓⲁⲧ ⲛⲛⲁϫⲓϫⲉⲉⲩⲉ.
(6/5) ⲛⲁⲓⲇⲉ ⲛⲧⲉⲣⲉⲡϫⲁϫⲉ ⲥⲱⲧⲙ ⲉⲣⲟⲟⲩ ⲛⲧⲉⲩⲛⲟⲩ ⲁϥⲡⲱⲧ ⲉϥⲥⲧⲱⲧ ϩⲏⲧⲟⲩ ⲁⲩⲱ ⲁϥⲣϩⲟⲧⲉ ⲉϩⲱⲛ ⲉϩⲟⲩⲛ ⲉⲁⲛⲧⲱⲛⲓⲟⲥ ⲉⲡⲧⲏⲣϥ.
(7/1) ⲡⲁⲓⲡⲉ ⲡϣⲟⲣⲡ ⲛⲛⲁⲑⲗⲱⲛ ⲛⲧⲁϥϣⲱⲡⲉ ⲛⲁⲛⲧⲱⲛⲓⲟⲥ ⲙⲛⲡⲇⲓⲁⲃⲟⲗⲟⲥ ⲛϩⲟⲩⲟⲇⲉ ⲡⲉϫⲣⲟ ⲡⲁⲡⲥⲱⲧⲏⲣ ⲡⲉⲛⲧⲁϥϣⲱⲡⲉ ⲛⲛⲁⲛⲧⲱⲛⲓⲟⲥ. ⲛⲧⲟϥⲅⲁⲣ ⲡⲉⲛⲧⲁϥϭⲁûⲉⲡⲛⲟⲃⲉ ϩⲛⲧⲥⲁⲣⲝ ⲛⲧⲁϥϫⲓⲧⲥ ϩⲛⲧⲡⲁⲣⲑⲉⲛⲟⲥ ⲙⲁⲣⲓⲁ ϫⲉⲕⲁⲥ ⲉⲣⲉⲡⲉⲧⲙⲁⲉⲓⲟ ⲙⲡⲛⲟⲙⲟⲥ ⲛⲁⲟⲩⲱⲛϩ ⲉⲃⲟⲗ ⲛϩⲏⲧⲛ ⲉⲛⲧⲛⲙⲟⲟϣⲉ ⲁⲛ ⲕⲁⲧⲁⲥⲁⲣⲝ ⲁⲗⲗⲁ ⲕⲁⲧⲁⲡⲛⲁ.
(7/2) ⲁⲛⲧⲱⲛⲓⲟⲥⲇⲉ ⲙⲡⲉϥⲁⲙⲉⲗⲉⲓ ⲟⲩⲇⲉ ⲙⲡⲉϥⲕⲁⲧⲁⲫⲣⲟⲛⲉⲓ ϩⲱⲥ ϫⲉⲁⲡⲇⲓⲁⲃⲟⲗⲟⲥ ϩⲉ ϩⲁⲛⲉϥⲟⲩⲉⲣⲏⲧⲉ. ⲟⲩⲇⲉ ⲟⲛ ⲛⲧⲟϥ ⲡϫⲁϫⲉ ⲛⲧⲉⲣⲟⲩϫⲣⲟ ⲉⲣⲟϥ ⲙⲡⲉϥⲗⲟ ⲉϥϭⲱⲣϭ, ⲁⲗⲗⲁ ⲉⲛⲉϥϯⲟⲩⲟⲓ ⲛⲑⲉ ⲛⲟⲩⲙⲟⲩû ⲉϥϣⲓⲛⲉ ⲛⲥⲁⲟⲩⲗⲟⲓϭⲉ ⲉϩⲟⲩⲛ ⲉⲁⲛⲧⲱⲛⲓⲟⲥ.
(7/3) ⲁⲛⲧⲱⲛⲓⲟⲥϭⲉ ⲁϥϫⲓⲥⲃⲱ ϩⲛⲧⲉⲅⲣⲁⲫⲏ ϫⲉⲛⲁϣⲱⲟⲩ ⲛⲕⲟⲧⲥ ⲙⲡϫⲁϫⲉ ⲁⲩⲱ ⲁϥϣⲱⲡⲉ ϩⲛⲧⲁⲥⲕⲏⲥⲓⲥ ⲉⲡⲉϩⲟⲩⲟ ⲉϥⲙⲉⲉⲩⲉ ϩⲙⲡⲉϥϩⲏⲧ ϫⲉⲕⲁⲛ ⲙⲡⲉϥϭⲙϭⲟⲙ ⲉⲣϩⲁⲗ ⲙⲙⲟϥ ⲛϭⲓⲡϫⲁϫⲉ ϩⲛⲑⲩⲇⲟⲛⲏ ⲙⲡⲥⲱⲙⲁ ⲡⲁⲛⲧⲱⲥ ⲛϥⲛⲁϭⲱ ⲁⲛ ⲉϥⲡⲓⲣⲁⲍⲉ ⲁⲗⲗⲁ ϥⲛⲁϭⲱⲣϭ ϩⲓⲧⲛⲕⲉⲗⲟⲓϭⲉ. ⲟⲩⲙⲁⲓⲛⲟⲃⲉⲅⲁⲣⲡⲉ ⲡⲇⲓⲁⲃⲟⲗⲟⲥ ⲛϩⲟⲩⲟ ⲉϩⲟⲩⲛ ⲉⲛⲉⲧⲟⲩⲁⲁⲃ.
(7/4) ⲉⲣⲉⲁⲛⲧⲱⲛⲓⲟⲥ ⲱϥⲉ ⲙⲡⲉϥⲥⲱⲙⲁ ⲉϥⲉⲓⲣⲉ ⲙⲙⲟϥ ⲛϩⲙϩⲁⲗ ⲙⲏⲡⲱⲥ ⲉⲁϥϫⲣⲟ ⲉϩⲟⲓⲛⲉ ⲛϥⲥⲱⲕ ⲙⲙⲟϥ ⲛϥⲁⲡⲁⲧⲁ ⲙⲙⲟϥ ϩⲛϩⲉⲛⲕⲟⲟⲩⲉ. ⲁϥϣⲟϫⲛⲉⲇⲉ ⲉⲉûⲛⲉ ⲙⲙⲟϥ ⲉϩⲣⲁⲓ ϩⲛϩⲉⲛⲥⲩⲛⲏⲑⲓⲁ ⲛⲛⲁⲥⲕⲏⲥⲓⲥ ⲉⲩⲙⲟϩⲕ ⲁⲩⲱ ⲉⲩⲛⲁϣⲧ ⲉⲡⲉϩⲟⲩⲟ.
(7/5) ⲁⲩⲱ ⲛⲉⲣⲉϩⲁϩ ⲣϣⲡⲏⲣⲉ ⲙⲙⲟϥ. ⲛⲧⲟϥⲇⲉ ⲛⲉϥϥⲓ ϩⲁⲧⲙⲟⲕϩⲥ ⲙⲛⲡϩⲓⲥⲉ ϩⲛⲟⲩⲙⲟⲧⲛⲉⲥ. ⲉⲁϥϭⲱ ⲛⲛⲟⲩⲛⲟϭ ⲛⲟⲩⲟⲉⲓϣ ϩⲣⲁⲓ ⲛϩⲏⲧϥ ϩⲙⲡⲟⲩⲣⲟⲧ ⲛⲧⲉϥⲯⲩⲭⲏ ⲁϥⲣϩⲱⲃ ϩⲣⲁⲓ ⲛϩⲏⲧϥ ⲉⲩϩⲉⲝⲓⲥ ⲉⲛⲁⲛⲟⲩⲥ ϩⲱⲥⲧⲉ ⲛⲉⲛⲧⲁϥϫⲓⲧⲟⲩ ⲉⲃⲟⲗ ϩⲓⲧⲛϩⲉⲛⲕⲟⲟⲩⲉ ⲉ[ⲩ]ⲕⲟⲩⲓ ⲛⲗⲟⲓϭⲉ ⲁϥⲟⲩⲱⲛϩ ⲉⲃⲟⲗ ⲛⲛⲟⲩⲛⲟϭ ⲛⲥⲡⲟⲩⲇⲏ ϩⲣⲁⲓ ⲛϩⲏⲧϥ.
(7/6) ⲉⲛⲉϥⲟ ⲛⲛⲟⲩϣⲏ ⲛⲣⲟⲉⲓⲥ ⲛϩⲁϩ ⲛⲥⲟⲡ ⲉⲙⲉϥⲱⲃϣ. ⲁⲩⲱ ⲡⲁⲓ ⲛⲉϥⲉⲓⲣⲉ ⲙⲙⲟϥ ⲁⲛ ⲛⲟⲩⲥⲟⲡ ⲏ ⲥⲛⲁⲩ ⲁⲗⲗⲁ ϩⲁϩ ⲛⲥⲟⲡ ⲁⲩⲱ ⲉⲛⲉⲩⲣϣⲡⲏⲣⲉ ⲙⲙⲟϥ ⲙⲙⲁⲧⲉ. ⲉⲛⲉⲙⲉϥⲟⲩⲱⲙ ⲟⲛ ⲙⲙⲏⲛⲉ ⲉⲓⲉⲙⲏϯ ⲟⲩⲥⲟⲡ ⲉⲣϣⲁⲛⲡⲣⲏ ϩⲱⲧⲡ. ϩⲁϩⲇⲉ ⲟⲛ ⲛⲥⲟⲡ ⲉϣⲁϥⲟⲩⲱⲙ ⲙⲡⲉϥⲥⲛⲁⲩ ⲏ ⲡⲉϥϥⲧⲟⲟⲩ. ⲧⲉϥϩⲣⲉⲇⲉ ⲉⲧϣⲟⲟⲡ ⲛⲁϥⲡⲉ ⲟⲩⲟⲉⲓⲕ ⲙⲛⲟⲩϩⲙⲟⲩ ⲙⲛⲟⲩⲙⲟⲟⲩ.
(7/7) ⲉⲧⲃⲉⲁϥⲇⲉ ϩⲓⲏⲣⲡ ⲟⲩϩⲟⲩⲟⲇⲉⲡⲉ ⲉϣⲁϫⲉ ⲉⲣⲟⲟⲩ. ⲛⲥⲉϩⲉⲅⲁⲣ ⲁⲛ ⲉⲗⲁⲁⲩ ⲛⲧⲉⲓⲙⲓⲛⲉ ϩⲁⲧⲛⲛⲉⲥⲡⲟⲩⲇⲁⲓⲟⲥ. ⲉⲛⲉⲥⲣⲱϣⲉⲇⲉⲡⲉ ⲉⲣⲟϥ ⲛϭⲓⲟⲩⲧⲙⲏ ⲉϥⲛⲕⲟⲧⲕ ϩⲓϫⲱⲥ ⲁⲩⲱ ϩⲁϩ ⲛⲥⲟⲡ ⲉⲛⲉϣⲁϥⲛ ⲕⲟⲧⲕ ϩⲓⲡⲕⲁϩ ⲙⲙⲁⲧⲉ.
(7/8) ⲛⲉϣⲁϥⲡⲁⲣⲁⲧⲏⲣⲉⲓⲇⲉ ⲉⲧⲙⲧⲉϩⲥⲛⲉϩ ⲉⲣⲟϥ ⲉϥϫⲱ ⲙⲙⲟⲥ ϫⲉⲥⲡⲣⲉⲡⲉⲓ ⲛϩⲟⲩⲟ ⲛⲛϣⲏⲣⲉϣⲏⲙ ⲉϫⲡⲟ ⲛⲁⲩ ⲛⲧⲁⲥⲕⲏⲥⲓⲥ ϩⲛⲟⲩⲟⲩⲣⲟⲧ ⲁⲩⲱ ⲉⲧⲙⲧⲣⲉⲩϣⲓⲛⲉ ⲛⲥⲁⲛⲉⲧⲉϣⲁⲣⲉⲡⲥⲱⲙⲁ ⲕⲱ ⲛϩⲏⲧⲟⲩ ⲁⲗⲗⲁ ⲉⲧⲣⲉⲩⲧⲱⲣⲡ ⲛⲧⲟϥ ⲛⲛⲉⲧⲙⲟϩⲕ ⲉϥⲙⲉⲉⲩⲉ ⲉⲡⲉϩⲣⲏⲧⲟⲛ ⲛⲧⲁⲡⲁⲡⲟⲥⲧⲟⲗⲟⲥ ϫⲟⲟϥ ϫⲉϩⲟⲧⲁⲛ ⲉⲓϣⲁⲛⲣⲁⲧϭⲟⲙ ⲧⲟⲧⲉ ϣⲁⲓϭⲙϭⲟⲙ.
(7/9) ⲉⲛⲉϥϫⲱ ⲙⲙⲟⲥ ϫⲉϣⲁⲣⲉⲡⲛⲟⲩⲥ ⲛⲧⲉⲯⲩⲭⲏ ϭⲙϭⲟⲙ ϩⲟⲧⲁⲛ ⲉⲣϣⲁⲛⲛⲛϩⲩⲇⲟⲛⲏ ⲙⲡⲥⲱⲙⲁ ⲣⲁⲧϭⲟⲙ.
(7/10) ⲁⲩⲱ ⲛⲉⲩⲣϣⲡⲏⲣⲉ ⲛⲁⲙⲉ ⲙⲡⲉⲓⲕⲉⲗⲟⲅⲓⲥⲙⲟⲥ ⲉⲧϣⲟⲟⲡ ⲛⲁϥ. ⲉⲙⲡⲉϥⲟⲩⲱϣⲅⲁⲣ ⲉϣⲓ ⲛⲧⲉϩⲓⲏ ⲛⲛⲗⲟⲅⲓⲥⲙⲟⲥ ⲛⲧⲁⲣⲉⲧⲏ ϩⲛⲟⲩⲭⲣⲟⲛⲟⲥ ⲟⲩⲇⲉ ⲧⲁⲛⲁⲭⲱⲣⲏⲥⲓⲥ ⲉⲃⲟⲗ ϩⲓⲧⲟⲟⲧⲥ ⲁⲗⲗⲁ ϩⲛⲟⲩⲙⲉ ⲙⲛⲟⲩⲡⲣⲟϩⲁⲓⲣⲉⲥⲓⲥ.
(7/11) ⲛⲧⲟϥⲇⲉ ⲉⲛⲉⲙⲉϥⲱⲡ ⲙⲡⲉⲭⲣⲟⲛⲟⲥ ⲛⲧⲁϥⲟⲩⲉⲓⲛⲉ. ⲁⲗⲗⲁ ⲙⲙⲏⲛⲉ ϩⲱⲥ ⲛⲧⲁϥⲁⲣⲭⲉⲓ ⲉⲧⲁⲥⲕⲏⲥⲓⲥ ϣⲁϥϫⲡⲟ ⲛⲁϥ ⲛⲛⲟⲩⲛⲟϭ ⲙⲡⲣⲟⲕⲟⲡⲏ ⲉϥⲙⲉⲗⲉⲧⲁ ⲙⲡⲉϩⲣⲏⲧⲟⲛ ⲙⲡⲁⲡⲟⲥⲧⲟⲗⲟⲥ ⲛⲛⲁⲩ ⲛⲓⲙ ϫⲉⲉⲛⲣⲡⲱⲃϣⲙⲉⲛ ⲛⲛⲁⲡⲁϩⲟⲩ ⲉⲛⲡⲱⲣϣ ⲙⲙⲟⲛ ⲉⲛⲁⲑⲏ.
(7/12) ⲉⲛⲉϣⲁϥⲣⲡⲙⲉⲉⲩⲉⲇⲉ ⲟⲛ ⲛⲧⲉⲥⲙⲏ ⲛϩⲏⲗⲓⲁⲥ ⲡⲉⲑⲉⲥⲃⲓⲧⲏⲥ ⲉϥϫⲱ ⲙⲙⲟⲥ ϫⲉϥⲟⲛϩ ⲛϭⲓⲡϫⲟⲉⲓⲥ ⲡⲁⲓ ⲛⲧⲁⲓⲁϩⲉⲣⲁⲧ ⲙⲡⲉϥⲙⲧⲟ ⲉⲃⲟⲗ ⲙⲡⲟⲟⲩ. ⲉⲛⲉϥⲡⲁⲣⲁⲧⲏⲣⲉⲓⲇⲉ ϩⲙⲡⲧⲣⲉϥϫⲟⲟⲥ ϫⲉⲙⲡⲟⲟⲩ ⲉⲓⲉⲙⲉϥⲱⲡ ⲙⲡⲉⲭⲣⲟⲛⲟⲥ ⲛⲧⲁϥⲟⲩⲉⲓⲛⲉ ⲁⲗⲗⲁ ϩⲱⲥ ⲉϥⲕⲱ ⲉⲡⲉⲥⲏⲧ ⲛⲛⲁⲩ ⲛⲓⲙ ⲉϥⲥⲡⲟⲩⲇⲁⲍⲉ ⲙⲙⲏⲛⲉ ⲉⲡⲁⲣϩⲓⲥⲧⲁ ⲙⲙⲟϥ ⲙⲡⲛⲟⲩⲧⲉ ⲁⲩⲱ ⲉⲧⲁϩⲟϥ ⲉⲣⲁⲧϥ ⲙⲡⲉⲥⲙⲟⲧ ⲉⲧⲉϣϣⲉ ⲉⲟⲩⲱⲛϩ ⲉⲃⲟⲗ ⲙⲡⲛⲟⲩⲧⲉ ⲉϥⲟⲩⲁⲁⲃ ϩⲙⲡⲉϥϩⲏⲧ ⲁⲩⲱ ⲉϥⲥⲃⲧⲱⲧ ⲉⲥⲱⲧⲙ ⲛⲥⲁⲡⲟⲩⲱϣ ⲙⲡⲉⲧⲙⲙⲁⲩ ⲙⲁⲩⲁⲁϥ ⲁⲩⲱ ⲕⲉⲗⲁⲁⲩ ⲁⲛ.
(7/13) ⲛⲉϥϫⲱⲇⲉ ⲙⲙⲟⲥ ⲛⲁϥ ⲙⲁⲩⲁⲁϥ ϫⲉϣϣⲉ ⲉⲛⲉⲧⲁⲥⲕⲉⲓ ⲉⲥⲟⲩⲛⲡⲉⲩⲃⲓⲟⲥ ⲛⲟⲩⲟⲉⲓϣ ⲛⲓⲙ ⲛⲑⲉ ⲛⲟⲩⲉⲓⲁⲗ ⲉⲃⲟⲗ ϩⲛⲧⲡⲟⲗⲏϯⲁ ⲙⲡⲛⲟϭ ϩⲏⲗⲓⲁⲥ.
(8/1) ⲛⲧⲉⲓϩⲉⲇⲉ ⲁϥϩⲟⲕϥ ⲛϭⲓⲁⲛⲧⲱⲛⲓⲟⲥ ⲁϥⲃⲱⲕ ⲉϩⲟⲩⲛ ⲉⲛⲙϩⲁⲁⲩ ⲉⲧⲟⲩⲏⲩ ⲛⲧⲕⲱⲙⲏ ⲁϥϭⲱ ⲛϩⲏⲧⲟⲩ
(8/2) ⲉⲁϥϩⲱⲛ ⲉⲧⲟⲟⲧϥ ⲛⲟⲩⲁ ⲉⲧⲣⲉϥⲉⲓⲛⲉ ⲛⲁϥ ⲙⲡⲟⲉⲓⲕ ϩⲓⲧⲛϩⲁϩ ⲛϩⲟⲟⲩ. ⲛⲧⲟϥⲇⲉ ⲁϥⲃⲱⲕ ⲉⲟⲩⲁ ⲛⲛⲙϩⲁⲁⲩ ⲁⲩⲱ ⲁⲡⲙⲟⲛⲁⲭⲟⲥ ϭⲱ ⲙⲁⲩⲁⲁϥ ⲉⲁϥϣⲧⲁⲙ ⲉⲣⲱϥ ⲙⲡⲣⲟ. ϩⲙⲡⲁⲓ ⲟⲛ ⲙⲡⲉϥⲉϣϥⲉⲓ ⲉⲣⲟϥ ⲛϭⲓⲡϫⲁϫⲉ. ⲁⲗⲗⲁ ⲛⲉϥⲣϩⲟⲧⲉ ⲙⲏⲡⲱⲥ ϣⲏⲙϣⲏⲙ ⲛϥⲙⲟⲩϩ ⲛⲧⲕⲉⲉⲣⲏⲙⲟⲥ ⲛⲛⲁⲥⲕⲏⲧⲏⲥ. ⲁϥⲉⲓⲇⲉ ⲉⲃⲟⲗ ⲙⲛⲟⲩⲙⲏⲏϣⲉ ⲛⲇⲁⲓⲙⲱⲛⲓⲟⲛ ⲛⲧⲉⲩϣⲏ ⲁϥϫⲛⲁϥ ⲛϩⲉⲛⲛⲟϭ ⲛⲥⲏϣⲉ ϩⲱⲥⲧⲉ ⲛϥϭⲱ ⲉϥⲛⲏϫ ϩⲓⲡⲉⲥⲏⲧ ⲉⲙⲛϭⲟⲙ ⲙⲙⲟϥ ⲉϣⲁϫⲉ ⲉⲃⲟⲗ ϩⲛⲧⲃⲁⲥⲁⲛⲟⲥ ⲛⲛⲥⲁϣ.
(8/3) ⲁϥϫⲟⲟⲥⲅⲁⲣ ϩⲛⲟⲩⲱⲣϫ ϫⲉⲁⲡⲙⲕⲁϩ ⲛⲛⲥⲏϣⲉ ϣⲱⲡⲉ ⲉⲩⲙⲟϩⲕ ⲛⲁⲓ ⲉⲡⲉϩⲟⲩⲟ ϩⲱⲥⲧⲉϭⲉ ϩⲉⲛⲥⲏϣⲉⲛⲉ ⲉⲃⲟⲗ ϩⲓⲧⲟⲟⲧⲟⲩ ⲛⲛⲣⲱⲙⲉ ⲉⲧϭⲙϭⲟⲙ ⲉⲩⲉⲓⲣⲉ ⲛϩⲉⲛⲃⲁⲥⲁⲛⲟⲥ. ϩⲛⲟⲩⲡⲣⲟⲛⲟⲓⲁⲇⲉ ⲛⲧⲉⲡⲛⲟⲩⲧⲉ – ϫⲉⲙⲉⲣⲉⲡϫⲟⲉⲓⲥ ⲟϣⲃϥ ⲉⲛⲉⲧϩⲉⲗⲡⲓⲍⲉ ⲉⲣⲟϥ – ⲙⲡⲉϥⲣⲁⲥⲧⲉ ⲁϥⲉⲓⲛⲉ ⲛϭⲓⲡⲣⲙⲛⲥⲟⲟⲩⲛ ⲛⲛⲕⲟⲩⲓ ⲛⲛⲟⲉⲓⲕ ⲛⲁϥ. ⲛⲧⲉⲣⲉϥⲟⲩⲱⲛ ⲙⲡⲣⲟ ⲁϥⲛⲁⲩ ⲉⲣⲟϥ ⲉϥⲛⲏϫ ⲉϫⲙⲡⲕⲁϩ ⲛⲑⲉ ⲛⲟⲩⲣⲉϥⲙⲟⲟⲩⲧ. ⲛⲧⲉⲩⲛⲟⲩⲇⲉ ⲁϥⲧⲁⲗⲟϥ ⲉϫⲱϥ ⲁϥⲛⲧϥ ⲉⲧⲉⲕⲕⲗⲏⲥⲓⲁ ⲉⲧϩⲛⲧⲕⲱⲙⲏ ⲁϥⲕⲁⲁϥ ⲙⲙⲁⲩ.
(8/4) ϩⲁϩϭⲉ ⲉⲃⲟⲗ ϩⲛⲛⲉϥⲥⲩⲅⲅⲉⲛⲏⲥ ⲙⲛⲛⲁⲧⲕⲱⲙⲏ ⲛⲉⲩⲕⲧⲏⲩ ⲉⲣⲟϥ ⲉⲩϩⲙⲟⲟⲥ ϩⲱⲥ ⲉϥⲙⲟⲟⲩⲧ ⲛϭⲓⲁⲛⲧⲱⲛⲓⲟⲥ. ϩⲛⲧⲡⲁϣⲉⲇⲉ ⲛⲧⲉⲩϣⲏ ⲛⲧⲉⲣⲉⲡⲉϥϩⲏⲧ ⲉⲓ ⲉⲣⲟϥ ⲁⲩⲱ ⲛⲧⲉⲣⲉϥⲧⲱⲟⲩⲛ ⲁϥⲛⲁⲩ ⲉⲣⲟⲟⲩ ⲧⲏⲣⲟⲩ ⲉⲩⲕⲧⲏⲩ ⲉⲣⲟϥ ⲉⲩⲛⲕⲟⲧⲕ. ⲁⲩⲱ ⲡⲏ ⲉⲛⲉϥⲥⲟⲟⲩⲛ ⲙⲙⲟϥ ⲙⲙⲁⲧⲉ ⲛⲉϥⲣⲏⲥⲡⲉ. ⲁϥϫⲱⲣⲙ ⲟⲩⲃⲏϥ ⲉⲧⲣⲉϥϩⲱⲛ ⲉϩⲟⲩⲛ ⲉⲣⲟϥ ⲁϥⲁⲝⲓⲟⲩ ⲙⲙⲟϥ ⲉⲧⲣⲉϥⲧⲁⲗⲟϥ ⲉϫⲱϥ ⲛϥϫⲓⲧϥ ⲟⲛ ⲉⲛⲙϩⲁⲁⲩ ⲁⲩⲱ ⲛϥⲧⲙⲛⲉϩⲥⲉ ⲛⲗⲁⲁⲩ.
(9/1) ⲁϥϫⲓⲧϥϭⲉ ⲁϥϣⲧⲁⲙ ⲙⲡⲣⲟ ⲁϥϭⲱ ⲛϩⲟⲩⲛ ⲙⲁⲩⲁⲁϥ.
(9/2) ⲛⲉϥϭⲙϭⲟⲙ ⲁⲛⲡⲉ ⲉⲁϩⲉⲣⲁⲧϥ ⲉⲧⲃⲉⲛⲥⲏϣⲉ ⲛⲛⲛⲇⲁⲓⲙⲱⲛ. ⲁⲗⲗⲁ ⲉⲛⲉϥⲛⲏϫⲡⲉ ϩⲓϫⲙⲡⲕⲁϩ ⲉϥϣⲗⲏⲗ. ⲁⲩⲱ ⲙⲛⲛⲥⲁⲡⲉϥϣⲗⲏⲗ ⲁϥⲁϣⲕⲁⲕ ⲉⲃⲟⲗ ⲉϥϫⲱ ⲙⲙⲟⲥ ϫⲉⲉⲓⲥϩⲏⲏⲧⲉ ϯⲙⲡⲉⲓⲙⲁ ⲁⲛⲟⲕ ⲁⲛⲧⲱⲛⲓⲟⲥ. ⲛϯⲡⲏⲧ ⲁⲛ ϩⲏⲧⲟⲩ ⲛⲛⲉⲧⲛⲥⲁϣ. ⲕⲁⲓⲅⲁⲣ ⲉⲧⲉⲧⲛϣⲁⲛⲣϩⲟⲩⲟ ‹ⲉ›ⲛⲁⲓ ⲛⲁⲓ ⲙⲛⲗⲁⲁⲩ ⲛⲁϣⲡⲟⲣϫⲧ ⲉⲧⲁⲅⲁⲡⲏ ⲙⲡⲉⲭⲥ ⲓⲥ ⲡⲁϫⲟⲉⲓⲥ.
(9/3) ϥⲥⲏϩⲅⲁⲣ ϩⲛⲛⲉⲯⲁⲗⲙⲟⲥ ϫⲉⲕⲁⲛ ⲉⲣϣⲁⲛⲟⲩⲡⲟⲗⲩⲙⲟⲥ ⲧⲱⲟⲩⲛ ⲉϫⲱⲓ ⲙⲡⲁϩⲏⲧ ⲛⲁⲣϩⲟⲧⲉ ⲁⲛ. ⲛⲁⲓ ⲛⲉⲛⲧⲁⲡⲁⲥⲕⲏⲧⲏⲥ ⲙⲉⲉⲩⲉ ⲉⲣⲟⲟⲩ ⲁⲩⲱ ⲁϥϫⲟⲟⲩ.
(9/4) ⲡϫⲁϫⲉⲇⲉ ⲡⲙⲉⲥⲧⲉⲡⲉⲧⲛⲁⲛⲟⲩϥ ⲛⲓⲙ ⲁϥⲣϣⲡⲏⲣⲉ ϫⲉⲙⲛⲛⲥⲁⲛⲉⲓⲥⲏϣⲉ ⲧⲏⲣⲟⲩ ⲁϥⲧⲱⲕ ⲛϩⲏⲧ ⲟⲛ ⲁϥⲉⲓ ⲉⲡⲉⲓⲙⲁ ⲡⲁⲗⲓⲛ ⲟⲛ. ⲁⲡϫⲁϫⲉ ⲥⲱⲟⲩϩ ⲉϩⲟⲩⲛ ⲛⲛϥⲟⲩϩⲟⲟⲣ ⲁⲩⲱ ⲉⲛⲉϥⲛⲟⲩϭⲥⲡⲉ ⲛⲑⲉ ⲛⲛⲉⲧⲛⲁⲡⲱϩ. ⲡⲉϫⲁϥ ⲛⲁⲩ ϫⲉⲧⲉⲧⲛⲛⲁⲩ ϫⲉⲟⲩⲇⲉ ϩⲙⲡⲉⲡⲛⲁ ⲛⲧⲡⲟⲣⲛⲓⲁ ⲟⲩⲇⲉ ϩⲛϩⲉⲛⲥⲏϣⲉ ⲙⲡⲉⲛⲉϣⲧⲣⲉⲡⲁⲓϭⲱ. ⲁⲗⲗⲁ ⲛϩⲟⲩⲟ ⲉⲛⲉϥⲛϣⲟⲧ ϩⲓϫⲱⲛ. ⲙⲁⲣⲛⲃⲱⲕϭⲉ ⲉϩⲟⲩⲛ ϣⲁⲣⲟϥ ϩⲛϩⲉⲛⲕⲉⲥⲙⲟⲧ. ⲛⲉⲥⲙⲟⲧϭⲉ ⲙⲡⲇⲓⲁⲃⲟⲗⲟⲥⲛⲉ ⲛⲉϩⲃⲏⲩⲉ ⲛⲧⲕⲁⲕⲓⲁ.
(9/5) ϩⲛⲧⲉⲩϣⲏⲇⲉ ⲉⲧⲙⲙⲁⲩ ⲁϥⲉⲓⲣⲉ ⲛⲛⲟⲩⲕⲣⲟϥ ⲛⲧⲉⲓⲙⲓⲛⲉ ϩⲱⲥⲧⲉ ⲛⲧⲉⲡⲙⲁ ⲧⲏⲣϥ ⲉⲧⲙⲙⲁⲩ ⲣⲑⲉ ⲛⲧⲁϥⲕⲓⲙ ⲛⲧⲉⲧϥⲧⲟ ⲛϫⲟ ⲣⲑⲉ ⲉϣϫⲉⲛⲧⲁⲩⲡⲱϩ. ⲁⲛⲇⲁⲓⲙⲱⲛⲓⲟⲛ ⲉⲓ ⲉϩⲟⲩⲛ ⲛϩⲏⲧⲟⲩ ⲁⲩⲣⲥⲙⲟⲧ ⲛⲑⲏⲣⲓⲟⲛ ⲙⲛⲛⲉϫⲁⲧϥⲉ ϩⲛⲟⲩⲫⲁⲛⲧⲁⲥⲓⲁ.
(9/6) ⲁⲩⲱ ⲛⲧⲉⲩⲛⲟⲩ ⲁⲡⲙⲁ ⲉⲧⲙⲙⲁⲩ ϣⲱⲡⲉ ⲉϥⲙⲉϩ ⲙⲫⲁⲛⲧⲁⲥⲓⲁ ⲛⲑⲉ ⲛϩⲉⲛⲙⲟⲩⲓ ⲙⲛϩⲉⲛⲁⲣⲝ ⲙⲛϩⲉⲛⲗⲉⲟⲡⲁⲣⲇⲁⲗⲓⲥ ⲙⲛϩⲉⲛⲙⲁⲥⲉ ⲙⲛϩⲉⲛϩⲟϥ ⲙⲛϩⲉⲛϩⲃⲱ ⲙⲛϩⲉⲛⲟⲩⲱⲛϣ. ⲁⲩⲱ ⲛⲉⲣⲉⲡⲟⲩⲁ ⲡⲟⲩⲁ ϯ ⲙⲡⲉϥⲟⲩⲟⲓ ⲉϩⲟⲩⲛ ⲉⲣⲟϥ ϩⲛⲟⲩⲛⲟϭ ⲛⲥⲙⲏ ⲕⲁⲧⲁⲡⲉⲥⲭⲏⲙⲁ.
(9/7) ⲛⲛⲙⲙⲟⲩⲓ ⲉⲧⲗϩⲏⲙ ⲉⲩⲟⲩⲱϣ ⲉⲃⲱϭⲉ ⲉϫⲱϥ. ⲡⲙⲁⲥⲉⲇⲉ ⲁϥⲣⲑⲉ ⲉϥⲕⲱⲛⲥ ⲙⲙⲟϥ. ⲡϩⲟϥⲇⲉ ⲛⲉϥⲥⲱϣⲉ ⲁⲩⲱ ⲛⲉϥⲡⲏϩ ⲁⲛ ϣⲁⲣⲟϥⲡⲉ. ⲁⲩⲱ ⲡⲟⲩⲱⲛϣ ⲉⲛⲉϥϯ ⲙⲡⲉϥⲟⲩⲟⲓ. ⲛⲁⲓⲇⲉ ⲧⲏⲣⲟⲩ ⲛⲧⲁⲩⲟⲩⲱⲛϩ ⲉⲃⲟⲗ ⲙⲛⲛⲉⲩⲉⲣⲏⲩ ⲁⲩⲱ ⲡⲉϩⲣⲟⲟⲩ ⲛⲧⲉⲩⲥⲙⲏ ⲛⲉϥϯϩⲟⲧⲉ ⲉⲙⲁⲧⲉ.
(9/8) ⲁⲛⲧⲱⲛⲓⲟⲥⲇⲉ ⲛⲉⲩⲙⲁⲥⲧⲓⲅⲟⲩ ⲙⲙⲟϥ ⲉⲃⲟⲗ ϩⲓⲧⲟⲟⲧⲟⲩ ⲉⲁϥⲁⲓⲥⲑⲁⲛⲉ ⲉⲩⲛⲟϭ ⲙⲙⲟⲕϩⲥ ⲙⲙⲁⲧⲉ ϩⲙⲡⲉϥⲥⲱⲙⲁ. ϩⲛⲧⲉϥⲯⲩⲭⲏⲇⲉ ⲛⲉϥⲣⲏⲥ ⲉⲡⲉϩⲟⲩⲟⲡⲉ ⲁⲩⲱ ⲁϥϭⲱ ⲉϥⲛⲏϫ ⲉⲃⲟⲗ ⲉϥϫⲣⲁⲉⲓⲧ ⲉⲛϥⲣϩⲟⲧⲉ ⲁⲛ. ⲁϥⲁϣⲁϩⲟⲙⲙⲉⲛ ⲉⲧⲃⲉⲡⲙⲕⲁϩ ⲙⲡⲉϥⲥⲱⲙⲁ ⲁⲩⲱ ⲁϥⲛⲏⲫⲉ ϩⲙⲡⲉϥϩⲏⲧ ⲁϥⲣⲑⲉ ⲛⲛⲉⲧⲥⲱⲃⲉ ⲛⲥⲱⲟⲩ.
(9/9) ⲡⲉϫⲁϥ ⲛⲁⲩ ϫⲉⲉⲛⲉⲩⲛϭⲟⲙ ⲙⲙⲱⲧⲛ ⲉϩⲟⲩⲛ ⲉⲣⲟⲓ ⲛⲉⲣⲉⲟⲩⲁ ⲛⲛⲟⲩⲱⲧ ⲛⲁⲣⲱϣⲉ ⲉϩⲟⲩⲛ ⲉⲣⲟⲓ, ⲁⲗⲗⲁ ⲉⲧⲃⲉϫⲉⲁⲡϫⲟⲉⲓⲥ ⲃⲱⲗ ⲉⲃⲟⲗ ⲛⲧⲉⲧⲛϭⲟⲙ ⲉⲧⲃⲉⲡⲁⲓ ⲧⲉⲧⲛⲡⲉⲓⲣⲁⲍⲉ ϩⲛϩⲉⲛⲁϣⲏ ϫⲉⲉⲓⲉⲣϩⲟⲧⲉ ϩⲏⲧⲧⲏⲩⲧⲛ. ⲁⲗⲗⲁ ⲧⲉⲧⲛⲙⲛⲧϭⲱⲃ ⲟⲩⲟⲛϩ ⲉⲃⲟⲗ ϫⲉⲧⲉⲧⲛⲧⲟⲛⲧⲛ ⲙⲙⲱⲧⲛ ⲉⲛⲧⲃⲛⲟⲟⲩⲉ.
(9/10) ⲉⲛⲉϥⲑⲁⲣⲉⲓⲇⲉ ⲟⲛ ⲉϥϫⲱ ⲙⲙⲟⲥ ϫⲉⲉϣϫⲉⲟⲩⲛϭⲟⲙ ⲙⲙⲱⲧⲛ ⲁⲩⲱ ⲁⲧⲉⲧⲛϫⲓⲉⲝⲟⲩⲥⲓⲁ ⲉϩⲟⲩⲛ ⲉⲣⲟⲓ ⲙⲡⲣϭⲱ, ⲁⲗⲗⲁ ⲙ‹ⲁ›ⲡⲉⲧⲛⲟⲩⲟⲓ ⲧⲁⲭⲏ. ⲉϣϫⲉⲙⲛϭⲟⲙ ⲙⲙⲱⲧⲛ ⲉⲧⲃⲉⲟⲩ ⲧⲉⲧⲛϣⲧⲟⲣⲧⲣ ⲙⲙⲟⲓ ⲉⲡϫⲓⲛϫⲏ. ⲧⲉⲛⲥⲫⲣⲁⲅⲓⲥⲅⲁⲣ ⲁⲩⲱ ⲡⲉⲛⲧⲃⲃⲟ ⲁⲩⲱ ⲡⲉⲛⲥⲟⲃⲧ ⲉⲩⲱⲣϫ ⲛⲁⲛⲡⲉ ⲧⲛⲡⲓⲥⲧⲓⲥ ⲉϩⲟⲩⲛ ⲉⲡⲉⲛϫⲟⲉⲓⲥ ⲓⲥ ⲡⲉⲭⲥ.
(9/11) ⲛⲧⲟⲟⲩⲇⲉ ⲁⲩϩⲓⲧⲟⲟⲧⲟⲩ ⲉϩⲁϩ ⲉⲁⲁⲩ ⲛⲁϥ ⲁⲩⲱ ⲁⲩϩⲣⲟϫⲣϫ ⲛⲛⲉⲩⲟϥϩⲉ ⲉϩⲟⲩⲛ ⲉϩⲣⲁϥ.
(10/1) ⲁϥϭⲱϣⲧ ⲉϩⲣⲁⲓ ⲁϥⲛⲁⲩ ⲉⲧⲙⲉⲗⲱⲧ ϩⲱⲥ ⲉⲥⲛⲁⲟⲩⲱⲛ
(10/2) ⲁⲩⲱ ⲁϥⲛⲁⲩ ⲛⲑⲉ ⲛⲛⲟⲩⲁⲕⲧⲓⲛ ⲛⲟⲩⲟⲉⲓⲛ ⲉϥⲛⲏⲩ ⲉⲡⲉⲥⲏⲧ ϣⲁⲣⲟϥ. ⲁⲩⲱ ϩⲛⲟⲩϣⲡⲛϣⲱⲡ ⲁⲛⲇⲁⲓⲙⲱⲛⲓⲟⲛ ⲗⲟ ⲉⲩⲟⲛϩ ⲉⲃⲟⲗ ⲁⲩⲱ ⲁⲧⲙⲟⲕϩⲥ ⲙⲡⲉϥⲥⲱⲙⲁ ⲗⲟ ⲛⲧⲉⲩⲛⲟⲩ ⲁⲩⲱ ⲉⲛⲉⲣⲉⲡⲙⲁ ⲉⲛⲉϥⲛϩⲏⲧϥ ⲟⲩⲟϫ ⲛⲧⲉϥϩⲉ. ⲁⲛⲧⲱⲛⲓⲟⲥⲇⲉ ⲁϥⲁⲓⲥⲑⲁⲛⲉ ϫⲉⲁⲡϫⲟⲉⲓⲥ ⲛⲁϩⲙⲉϥ ⲁⲩⲱ ⲛⲧⲉⲣⲉϥⲁⲛⲁϩⲧⲏⲩ ⲁϥⲁⲓⲥⲑⲁⲛⲉ ϫⲉⲁϥⲁⲥⲁⲓ ⲉⲃⲟⲗ ϩⲛⲧⲙⲟⲕϩⲥ ⲁϥⲥⲟⲡⲥ ⲙⲡⲉⲛⲧⲁϥⲟⲩⲱⲛϩ ⲛⲁϥ ⲉⲃⲟⲗ ⲉϥϫⲱ ⲙⲙⲟⲥ ϫⲉⲉⲕⲧⲱⲛ ⲁⲩⲱ ⲉⲧⲃⲉⲟⲩ ⲙⲡⲉⲕⲟⲩⲟⲛϩ ⲉⲣⲟⲓ ϫⲓⲛⲉϣⲟⲣⲡ ϫⲉⲕⲁⲥ ⲉⲕⲉⲧⲁⲗϭⲟⲓ.
(10/3) ⲁⲟⲩⲥⲙⲏϭⲉ ϣⲱⲡⲉ ϣⲁⲣⲟϥ ⲉⲥϫⲱ ⲙⲙⲟⲥ ϫⲉⲛⲉⲓⲙⲡⲉⲓⲙⲁⲡⲉ ⲁⲗⲗⲁ ⲛⲧⲁⲓϭⲱ ⲉⲛⲁⲩ ⲉⲡⲉⲕⲁⲅⲱⲛ. ⲉⲡⲉⲓ ⲟⲩⲛ ⲁⲕϩⲩⲡⲟⲙⲓⲛⲉ ⲁⲩⲱ ⲙⲡⲟⲩϫⲣⲟ ⲉⲣⲟⲕ. ϯⲛⲁϣⲱⲡⲉ ⲛⲁⲕ ⲛⲃⲟⲏⲑⲟⲥ ⲛⲟⲩⲟⲉⲓϣ ⲛⲓⲙ ⲁⲩⲱ ϯⲛⲁⲁⲕ ⲛⲥⲟⲉⲓⲧ ϩⲙⲙⲁ ⲛⲓⲙ.
(10/4) ⲛⲁⲓⲇⲉ ⲛⲧⲉⲣⲉϥⲥⲟⲧⲙⲟⲩ ⲁϥⲧⲱⲟⲩⲛ ⲁϥϣⲗⲗ ⲁⲩⲱ ⲁϥϭⲙϭⲟⲙ ⲛϩⲟⲩⲟ ϩⲱⲥⲧⲉ ⲛϥⲁⲓⲥⲑⲁⲛⲉ ⲉⲧϭⲟⲙ ⲛⲧⲁⲥϣⲱⲡⲉ ⲛⲁϥ ϩⲙⲡⲉϥⲥⲱⲙⲁ. ⲛⲉϥϩⲏⲛⲇⲉ ⲉϩⲟⲩⲛ ⲉⲙⲁⲃⲧⲏ ⲛⲣⲟⲙⲡⲉ ⲙⲡⲉⲩⲟⲉⲓϣ ⲉⲧⲙⲙⲁⲩ.
(11/1) ⲙⲡⲉϥⲣⲁⲥⲧⲉ ⲁϥⲉⲓ ⲉⲃⲟⲗ ⲉϥⲣⲟⲟⲩⲧ ⲉϥϣⲙϣⲉ ⲙⲡⲛⲟⲩⲧⲉ ⲁϥⲃⲱⲕ ϣⲁⲡϩⲗⲗⲟ ⲛϣⲟⲣⲡ ⲙⲙⲟⲛⲁⲭⲟⲥ ⲁϥⲁⲝⲓⲟⲩ ⲙⲙⲟϥ ⲉⲧⲣⲉϥⲃⲱⲕ ⲛⲙⲙⲁϥ ⲛⲥⲉϣⲙϣⲉ ⲙⲡϫⲟⲉⲓⲥ ϩⲓⲡϫⲁⲓⲉ.
(11/2) ⲡⲏⲇⲉ ⲁϥⲡⲁⲣⲁⲧⲉⲓ ⲉϥϫⲱ ⲙⲙⲟⲥ ⲉⲧⲃⲉⲧⲉϥϩⲏⲗⲏⲕⲓⲁ ⲁⲩⲱ ⲟⲛ ϫⲉⲙⲡⲉⲥⲩⲛⲏⲑⲓⲁ ⲛⲧⲉⲓⲙⲓⲛⲉ ϣⲱⲡⲉ ⲛⲁϥ ⲉⲛⲉϩ. ⲛⲧⲟϥⲇⲉ ⲟⲛ ⲛⲧⲉⲩⲛⲟⲩ ⲁϥϯ ⲙⲡⲉϥⲟⲩⲟⲓ ⲉⲡⲧⲟⲟⲩ. ⲡϫⲁϫⲉⲇⲉ ⲟⲛ ⲁϥⲛⲁⲩ ⲉⲧϥⲥⲡⲟⲩⲇⲏ ⲁϥⲟⲩⲱϣ ⲉϯϫⲣⲟⲡ ⲛⲁϥ ϩⲓⲧⲉϩⲓⲏ ⲁⲩⲱ ⲁϥⲛⲟⲩϫⲉ ⲛⲟⲩⲛⲟϭ ⲛⲇⲓⲥⲕⲟⲥ ⲛϩⲁⲧ ϩⲓⲧⲉϩⲓⲏ ϩⲛⲟⲩⲫⲁⲛⲧⲁⲥⲓⲁ.
(11/3) ⲁϥⲉⲓⲙⲉ ⲉⲛⲕⲟⲧⲥ ⲙⲡⲙⲁⲥⲧⲉⲡⲉⲧⲛⲁⲛⲟⲩϥ ⲁϥⲁϩⲉⲣⲁⲧϥ ⲁϥϭⲱϣⲧ ⲉⲡⲇⲓⲥⲕⲟⲥ ⲁϥⲉⲓⲙⲉ ϫⲉⲟⲩϩⲱⲃ ⲛⲧⲉⲡⲇⲓⲁⲃⲟⲗⲟⲥ ⲡⲉⲧⲛϩⲏⲧϥ ⲁⲩⲱ ⲡⲉϫⲁϥ ϫⲉⲛⲧⲁⲡⲉⲓⲇⲓⲥⲕⲟⲥ ⲉⲓ ⲛⲧⲱⲛ ϩⲙⲡⲉⲓϫⲁⲓⲉ. ⲛⲛⲟⲩϩⲓⲏ ⲁⲛⲧⲉ ⲧⲁⲓ ⲉⲥⲕⲉϩⲕⲱϩ. ⲙⲛⲧⲁϭⲥⲉ ⲛⲣⲱⲙⲉ ⲛϩⲏⲧⲥ ⲉϥⲙⲟⲟϣⲉ. ϩⲙⲡⲧⲣⲉϥϩⲉⲇⲉ ⲛⲉⲙⲛϣϭⲟⲙ ⲉⲧⲣⲉⲩⲉⲓⲙⲉ ⲉⲣⲟϥ ϫⲉⲟⲩⲛⲟϭⲅⲁⲣⲡⲉ
(11/4) ⲁⲩⲱ ⲡⲉⲛⲧⲁϥⲥⲟⲣⲙⲉϥ ϥⲛⲁⲕⲟⲧϥ ⲛϥϣⲓⲛⲉ ⲛⲥⲱϥ ⲛϥϩⲉ ⲉⲣⲟϥ ⲉⲃⲟⲗ ϫⲉⲟⲩϫⲁⲓⲉⲡⲉ ⲡⲉⲓⲙⲁ ⲟⲩⲧⲉⲭⲛⲏⲧⲉ ⲧⲁⲓ ⲛⲧⲉⲡⲇⲓⲁⲃⲟⲗⲟⲥ ⲛⲧⲁⲥϣⲱⲡⲉ. ⲛⲅⲛⲁⲉϣϯϫⲣⲟⲡ ⲛⲁⲓ ⲁⲛ ⲱ ⲡⲇⲓⲁⲃⲟⲗⲟⲥ ϩⲙⲡⲁⲓ, ⲁⲗⲗⲁ ⲡⲁⲓ ⲛⲁϣⲱⲡⲉ ⲛⲁⲕ ⲉⲩⲧⲁⲕⲟ. ⲛⲁⲓⲇⲉ ⲉϥϫⲱ ⲙⲙⲟⲟⲩ ⲛϭⲓⲁⲛⲧⲱⲛⲓⲟⲥ ⲁϥⲱϫⲛ ⲛϭⲓⲡⲉⲧⲙⲙⲁⲩ ⲛⲑⲉ ⲛⲛⲟⲩⲕⲁⲡⲛⲟⲥ.
(12/1) ⲙⲛⲛⲥⲱⲥ ⲟⲛ ⲉϥⲙⲟⲟϣⲉ ϩⲓⲧⲉϩⲓⲏ ⲁϥⲛⲁⲩ ⲉⲩⲛⲟⲩⲃ ϩⲛⲟⲩⲫⲁⲛⲧⲁⲥⲓⲁ ⲁⲛ. ⲁⲗⲗⲁ ϩⲛⲟⲩⲙⲉ. ⲉⲓⲧⲉ ⲡϫⲁϫⲉ ⲡⲉⲛⲧⲁϥⲧⲥⲁⲃⲟϥ ⲉⲣⲟϥ ⲉⲓⲧⲉ ⲟⲩⲇⲩⲛⲁⲙⲓⲥ ⲉⲥϫⲟⲥⲉ ⲉⲥⲕⲩⲙⲛⲁⲍⲉ ⲙⲡϣⲟϫⲛⲉ ⲁⲩⲱ ⲉϥⲧⲥⲁⲃⲟ ⲙⲡⲇⲓⲁⲃⲟⲗⲟⲥ ϫⲉⲛϥϩⲏϣ ⲁⲛ ϩⲁⲭⲣⲏⲙⲁ ⲟⲩⲇⲉ ⲙⲡⲉϥϫⲟⲟⲥ ⲛⲁⲛ ⲟⲩⲇⲉ ⲁⲛⲟⲛ ⲙⲡⲉⲛⲉⲓⲙⲉ ⲡⲗⲏⲛ ⲟⲩⲛⲟⲩⲃ ⲡⲉⲛⲧⲁϥⲛⲁⲩ ⲉⲣⲟϥ ϩⲛⲟⲩⲙⲉ.
(12/2) ⲁⲛⲧⲱⲛⲓⲟⲥⲇⲉ ⲁϥⲣϣⲡⲏⲣⲉ ⲙⲡⲁϣⲁⲓ ⲙⲡⲛⲟⲩⲃ ⲁϥⲥⲁⲁⲧϥⲇⲉ ⲁϥⲡⲱⲧ ⲛⲑⲉ ⲛⲟⲩⲁ ⲉϥⲛⲁⲡⲱⲧ ϩⲏⲧϥ ⲛⲛⲟⲩⲕⲱϩⲧ ϩⲱⲥⲧⲉ ⲛϥⲧⲙϩⲱⲛ ⲉⲣⲟϥ ⲉⲡⲧⲏⲣϥ.
(12/3) ⲛϩⲟⲩⲟⲇⲉ ⲛϩⲟⲩⲟ ⲁϥϯ ⲙⲡⲉϥⲟⲩⲟⲓ ⲉⲡⲧⲟⲟⲩ ⲁϥⲛⲁⲩ ⲉⲩⲡⲁⲣⲁⲃⲟⲗⲏ ⲉⲥⲟ ⲛϫⲁⲓⲉ ⲁⲩⲱ ⲉⲧⲃⲉⲡⲉⲭⲣⲟⲛⲟⲥ ⲉⲛⲉⲥⲙⲉϩ ⲛϫⲁⲧϥⲉ ϩⲓⲡⲉⲕⲣⲟ ⲙⲡⲉⲓⲉⲣⲟ ⲁⲩⲱ ⲁϥⲟⲩⲱϩ ϩⲙⲡⲙⲁ ⲉⲧⲙⲙⲁⲩ.
(12/4) ⲛϫⲁⲧϥⲉⲇⲉ ⲉⲧⲙⲙⲁⲩ ⲁⲩⲡⲱⲧ ⲛⲑⲉ ⲉϣϫⲉⲉⲩⲡⲏⲧ ⲛⲥⲱⲟⲩ ⲁⲩⲁⲛⲁⲭⲱⲣⲉⲓ ⲛⲁⲩ. ⲛⲧⲟϥⲇⲉ ⲁϥⲧⲱⲙ ⲙⲡⲣⲟ ⲁⲩⲱ ⲁϥⲕⲱ ⲛⲁϥ ⲛϩⲉⲛⲟⲉⲓⲕ ⲉⲧⲣⲉⲩⲣⲱϣⲉ ⲉⲣⲟϥ ⲛⲥⲟⲟⲩ ⲛⲛⲉⲃⲟⲧ. ⲡⲁⲓⲇⲉ ⲥⲉⲉⲓⲣⲉ ⲙⲙⲟϥ ϩⲱⲟⲩ ⲛϭⲓⲛⲉⲣⲙⲛⲕⲏⲙⲉ ⲉϣⲁⲩϭⲱ ⲛⲧⲉⲣⲟⲙⲡⲉ ⲧⲏⲣⲥ ⲉⲩⲛⲧⲟⲩⲟⲉⲓⲕ ⲁⲩⲱ ⲙⲉⲩϥⲗⲁⲡⲧⲉⲓ ⲛⲗⲁⲁⲩ. ⲛⲧⲟϥⲇⲉ ⲁϥⲱⲧⲡϥ ⲉϩⲟⲩⲛ ⲁⲩⲱ ⲛⲉⲩⲛⲧⲁϥ ⲙⲙⲁⲩ ⲙⲡⲙⲟⲟⲩ ⲁϥϭⲱ ⲛϩⲟⲩⲛ ⲙⲡⲙⲁ ⲉⲧⲙⲙⲁⲩ ⲙⲁⲩⲁⲁϥ ⲉⲛϥⲛⲏⲩ ⲉⲃⲟⲗ ⲁⲛ ⲟⲩⲇⲉ ⲉⲛϥⲛⲁⲩ ⲁⲛ ⲉⲛⲉⲧⲛⲏⲩ ϣⲁⲣⲟϥ.
(12/5) ⲛⲧⲟϥⲇⲉ ⲁϥⲣⲟⲩⲛⲟϭ ⲛⲛⲟⲩⲟⲉⲓϣ ⲉϥⲁⲥⲕⲉⲓ ⲛⲧⲉⲓϩⲉ ⲉϥⲥⲱⲕ ⲛⲁϥ ⲉϩⲣⲁⲓ ⲛⲛⲉϥⲟⲉⲓⲕ ϩⲓⲧϫⲉⲛⲉⲡⲱⲣ ⲛⲥⲉⲡⲥⲛⲁⲩ ⲉⲧⲉⲣⲟⲙⲡⲉ.
(13/1) ⲛⲉⲧⲃⲏⲕⲇⲉ ϣⲁⲣⲟϥ ϩⲛⲛⲉⲧⲥⲟⲟⲩⲛ ⲙⲙⲟϥ ⲉⲧⲃⲉϫⲉⲛⲉϥⲕⲱ ⲙⲙⲟⲟⲩ ⲁⲛ ⲉⲃⲱⲕ ⲉϩⲟⲩⲛⲡⲉ ϣⲁⲩϭⲱ ϩⲓⲃⲟⲗ ⲛϩⲁϩ ⲛϩⲟⲟⲩ ⲛⲥⲉⲣϩⲉⲛϩⲟⲟⲩ ⲙⲛϩⲉⲛⲟⲩϣⲏ ϩⲓⲣⲙⲡⲣⲟ ⲉⲛⲉϣⲁⲩⲥⲱⲧⲙ ⲉϣϫⲉⲉⲣⲉϩⲉⲛⲙⲏⲏϣⲉ ϩⲓϩⲟⲩⲛ ⲛⲉⲩϣⲧⲣⲧⲱⲣ ⲁⲩⲱ ⲉⲩϯϩⲣⲟⲟⲩ ⲉⲩⲧⲁⲩⲟ ⲛϩⲉⲛⲙⲏⲏϣⲉ ⲙⲙⲛⲧϭⲱⲃ ⲉⲩⲱϣ ⲉⲃⲟⲗ ⲉⲩϫⲱ ⲙⲙⲟⲥ
(13/2) ϫⲉⲥⲁϩⲱⲱⲕ ⲉⲃⲟⲗ ⲛⲛⲉⲧⲉⲛⲟⲩⲛⲛⲉ. ⲟⲩ ⲉⲣⲟⲕⲡⲉ ⲡⲉⲓϫⲁⲓⲉ ⲉⲟⲩⲱϩ ⲛϩⲏⲧϥ. ⲛⲅⲛⲁⲉϣϥⲉⲓ ⲉⲣⲟⲕ ⲁⲛ ϩⲁⲧⲉⲛⲉⲡⲉⲓⲃⲟⲩⲗⲏ.
(13/3) ⲛⲣⲱⲙⲉⲇⲉ ⲉⲧϩⲓⲃⲟⲗ ⲉⲛⲉⲩⲙⲉⲉⲩⲉ ⲛϣⲟⲣⲡ ϫⲉϩⲉⲛⲣⲱⲙⲉ ⲛⲉⲧϩⲓϩⲟⲩⲛ ⲛⲧⲁⲩⲃⲱⲕ ⲉϩⲟⲩⲛ ϣⲁⲣⲟϥ ϩⲓϫⲛϩⲉⲛϭⲗⲟⲟϭⲉ. ⲁⲩϭⲱϣⲧϭⲉ ⲉϩⲟⲩⲛ ϩⲓⲧⲛϩⲉⲛϣⲕⲟⲗ ⲙⲡⲟⲩⲛⲁⲩ ⲉⲗⲁⲁⲩ. ⲧⲟⲧⲉ ⲁⲩⲉⲓⲙⲉ ⲛⲁⲙⲉ ϫⲉϩⲉⲛⲇⲁⲓⲙⲱⲛⲛⲉ ⲛⲉⲧⲙⲙⲁⲩ.
(13/4) ⲛⲧⲟϥⲇⲉ ⲛⲉϥⲥⲱⲧⲙ ⲉⲣⲟⲟⲩ ⲁⲩⲱ ⲙⲡⲉϥⲣⲟⲟⲩϣ ⲁⲛⲡⲉ ϩⲁⲣⲟⲟⲩ. ⲁϥⲉⲓⲇⲉ ϩⲁⲧⲙⲡⲣⲟ ⲛϭⲓⲁⲛⲧⲱⲛⲓⲟⲥ ⲁϥⲡⲁⲣⲁⲕⲁⲗⲉⲓ ⲛⲛⲣⲱⲙⲉ ⲉⲧⲣⲉⲩⲁⲛⲁⲭⲱⲣⲉⲓ ⲛⲁⲩ ⲁⲩⲱ ⲉⲧⲙⲣϩⲟⲧⲉ ⲉϥϫⲱ ⲙⲙⲟⲥ ϫⲉⲧⲁⲓⲧⲉ ⲑⲉ ⲉϣⲁⲣⲉⲛⲇⲁⲓⲙⲱⲛⲓⲟⲛ ⲉⲓⲣⲉ ⲛⲛⲉⲓⲥⲙⲟⲧ ⲙⲫⲁⲛⲧⲁⲥⲓⲁ ⲉϩⲟⲩⲛ ⲉⲛⲉⲧⲣϩⲟⲧⲉ.
(13/5) ⲛⲧⲱⲧⲛⲇⲉ ⲥⲫⲣⲁⲅⲓⲍⲉ ⲙⲙⲱⲧⲛ ⲛⲧⲉⲧⲛⲃⲱⲕ ⲉⲧⲉⲧⲛⲧⲏⲕ ⲛϩⲏⲧ ⲁⲩⲱ ⲛⲧⲉⲧⲛⲗⲟ ϩⲁⲛⲁⲓ ⲉⲩⲥⲱⲃⲉ ⲛⲥⲱⲟⲩ ⲙⲁⲩⲁⲁⲩ. ⲛⲁⲓⲙⲉⲛ ⲁⲩⲃⲱⲕ ⲉⲣⲉⲡⲙⲁⲉⲓⲛ ⲙⲡⲉⲥⲧⲁⲩⲣⲟⲥ ⲕⲧⲏⲩ ⲉⲣⲟⲟⲩ. ⲛⲧⲟϥⲇⲉ ⲉⲛⲉϥϭⲉⲉⲧ ⲙⲙⲁⲩⲁⲁϥ ⲁⲩⲱ ⲙⲡⲟⲩⲉϣϭⲙϭⲟⲙ ⲉϥⲗⲁⲡⲧⲉⲓ ⲙⲙⲟϥ ⲛⲗⲁⲁⲩ ⲁⲩⲱ ⲛⲉϥⲁⲅⲱⲛⲓⲍⲉ ⲉⲡⲉϩⲟⲩⲟ
(13/6) ⲉⲧⲃⲉϫⲉⲛⲉⲑⲉⲱⲣⲓⲁ ⲙⲉⲩⲟⲩⲱϩ ⲉⲧⲟⲟⲧⲟⲩ ⲙⲙⲏⲛⲉ ⲉϣⲱⲡⲉ ϩⲙⲡⲉϥⲛⲟⲩⲥ ⲁⲩⲱ ⲧⲙⲛⲧϭⲱⲃ ⲙⲡϫⲁϫⲉ ⲉⲧϯⲟⲩⲃⲏϥ ϣⲁⲩϯ ⲛⲁϥ ⲛⲛⲟⲩⲛⲟϭ ⲛⲙⲧⲟⲛ ϩⲛⲛⲉϥϩⲓⲥⲉ ⲁⲩⲱ ⲛⲥⲉⲉⲓⲣⲉ ⲛϩⲏⲧϥ ⲛⲟⲩⲛⲟϭ ⲛⲛⲟⲩⲣⲟⲧ ⲉⲡⲉϩⲟⲩⲟ.
(13/7) ⲕⲁⲓⲅⲁⲣ ⲛⲉⲧⲥⲟⲟⲩⲛ ⲙⲙⲟϥ ⲉⲩⲃⲏⲕ ⲉⲡⲙⲁ ⲉⲧⲙⲙⲁⲩ ⲛϩⲁϩ ⲛⲥⲟⲡ ⲉⲩⲙⲉⲉⲩⲉ ϫⲉⲥⲉⲛⲁϩⲉ ⲉⲣⲟϥ ⲉϥⲙⲟⲟⲩⲧ ⲁⲩⲱ ϣⲁⲩⲥⲱⲧⲙ ⲉⲣⲟϥ ⲉϥⲯⲁⲗⲗⲉⲓ ϫⲉⲙⲁⲣⲉⲡⲛⲟⲩⲧⲉ ⲧⲱⲟⲩⲛ ⲛⲧⲉⲛⲉϥϫⲁϫⲉ ϫⲱⲱⲣⲉ ⲉⲃⲟⲗ. ⲛⲥⲉⲡⲱⲧ ⲛϭⲓⲛⲉⲧⲙⲟⲥⲧⲉ ⲙⲙⲟϥ ⲙⲡⲉϥⲙⲧⲟ ⲉⲃⲟⲗ. ⲙⲁⲣⲟⲩⲱϫⲛ ⲛⲑⲉ ⲉϣⲁⲣⲉⲟⲩⲕⲁⲡⲛⲟⲥ ⲱϫⲛ. ⲛⲑⲉ ⲛⲛⲟⲩⲙⲟⲩⲗϩ ⲉϣⲁϥⲃⲱⲗ ⲉⲃⲟⲗ ⲛⲛⲁϩⲣⲙⲡⲕⲱϩⲧ ⲛⲧⲉⲓϩⲉ ⲙⲁⲣⲟⲩⲧⲁⲕⲟ ⲛϭⲓⲛⲣⲉϥⲣⲛⲟⲃⲉ ⲙⲡⲙⲧⲟ ⲉⲃⲟⲗ ⲙⲡϩⲟ ⲙⲡⲛⲟⲩⲧⲉ. ⲁⲩⲱ ϫⲉⲁⲛϩⲉⲑⲛⲟⲥ ⲧⲏⲣⲟⲩ ⲕⲱⲧⲉ ⲉⲣⲟⲓ ⲁⲓⲃⲟⲟⲣⲟⲩ ϩⲙⲡⲣⲁⲛ ⲙⲡϫⲟⲉⲓⲥ.
(14/1) ⲁϥϩⲱⲛⲇⲉ ⲉϫⲉⲕϫⲟⲩⲱⲧⲉ ⲛⲣⲟⲙⲡⲉ ⲉⲃⲟⲗ ⲉϥⲁⲥⲕⲉⲓ ⲛⲧⲉⲓϩⲉ ϩⲁⲣⲓϩⲁⲣⲟϥ ⲉⲛϥⲛⲏⲩ ⲉⲃⲟⲗ ⲁⲛ ⲟⲩⲇⲉ ⲛⲥⲉⲛⲁⲩ ⲉⲣⲟϥ ⲁⲛ ⲛϩⲁϩ ⲛⲥⲟⲡ ϩⲓⲧⲛⲗⲁⲁⲩ ⲛⲣⲱⲙⲉ.
(14/2) ⲙⲛⲛⲥⲁⲛⲁⲓⲇⲉ ⲉⲣⲉϩⲁϩ ⲙⲟⲕϩ ⲛϩⲏⲧ ⲉⲩⲟⲩⲱϣ ⲉⲧⲛⲧⲱⲛⲟⲩ ⲉⲣⲟϥ ⲁⲩⲱ ⲛⲉϣⲁⲩⲧⲁⲩⲟ ⲉⲡⲉⲥⲏⲧ ⲙⲡⲣⲟ ⲛϫⲛⲁϩ. ⲁϥⲉⲓⲇⲉ ⲉⲃⲟⲗ ⲛϭⲓⲁⲛⲧⲱⲛⲓⲟⲥ ⲉⲣⲉⲡⲛⲟⲩⲧⲉ ⲧⲟ ϩⲓⲱⲱϥ. ⲛϣⲟⲣⲡⲇⲉ ⲛⲧⲁϥⲉⲓ ⲉⲃⲟⲗ ϩⲛⲧⲡⲁⲣⲉⲙⲃⲟⲗⲏ ⲁϥⲟⲩⲱⲛϩ ⲉⲃⲟⲗ ⲛⲛⲉⲛⲧⲁⲩⲉⲓ ϣⲁⲣⲟϥ.
(14/3) ⲛⲧⲉⲣⲟⲩⲛⲁⲩⲇⲉ ⲉⲡⲉϥⲥⲱⲙⲁ ⲁⲩⲣϣⲡⲏⲣⲉ ⲉϫⲙⲡⲉϥⲕⲛⲛⲉ ⲁⲩⲱ ϫⲉⲛϥⲕⲩⲙⲛⲁⲍⲉ ⲁⲛ ⲁⲩⲱ ⲙⲡⲉϥϭⲃⲃⲉ ϩⲱⲥ ⲉⲁϥⲉⲓ ⲉⲃⲟⲗ ϩⲛⲛⲉⲛⲏⲥϯⲁ ⲙⲛⲛⲙⲙⲓϣⲉ ⲛⲛⲇⲁⲓⲙⲱⲛ, ⲉϥϣⲟⲟⲡⲇⲉ ⲛⲧⲉϥϩⲉ ⲛⲑⲉ ⲉⲧⲟⲩⲥⲟⲟⲩⲛ ⲙⲙⲟϥ ⲙⲡⲁⲧⲉϥⲁⲛⲁⲭⲱⲣⲉⲓ. ⲉⲩⲛⲁⲩⲇⲉ ⲟⲛ ⲉⲡⲙⲉⲉⲩⲉ ⲛⲧⲉϥⲯⲩⲭⲏ ⲉⲥⲧⲃⲃⲏⲩ
(14/4) ⲁⲩⲱ ⲉⲛϥⲗⲩⲡⲉⲓ ⲁⲛ ϩⲛⲟⲩⲙⲕⲁϩ ⲛϩⲏⲧ ⲟⲩⲇⲉ ⲛϥϣⲧⲣⲧⲱⲣ ⲁⲛ ϩⲓⲧⲛⲛⲛϩⲩⲇⲟⲛⲏ ⲟⲩⲇⲉ ⲛⲉⲩⲁⲙⲁϩⲧⲉ ⲙⲙⲟϥ ⲁⲛ ϩⲓⲧⲛⲟⲩⲥⲱⲃⲉ ⲏ ⲟⲩⲱⲕⲙ. ⲟⲩⲇⲉ ⲟⲛ ⲛⲧⲉⲣⲉϥⲛⲁⲩ ⲉⲡⲙⲏⲏϣⲉ ⲙⲡⲉϥϣⲧⲟⲣⲧⲣ ⲟⲩⲇⲉ ⲙⲡⲉϥⲣⲁϣⲉ ⲉⲩⲁⲥⲡⲁⲍⲉ ⲙⲙⲟϥ, ⲁⲗⲗⲁ ⲛⲧⲟϥ ⲧⲏⲣϥ ⲉⲛⲉϥϣⲏϣ ϩⲱⲥ ⲉⲣⲉⲡⲗⲟⲅⲟⲥ ⲣϩⲙⲙⲉ ⲙⲙⲟϥ
(14/5) ⲟⲩⲙⲏⲏϣⲉⲇⲉ ⲟⲛ ⲉⲧϩⲙⲡⲙⲁ ⲉⲧⲙⲙⲁⲩ ⲉⲩϣⲱⲛⲉ ⲁⲡϫⲟⲉⲓⲥ ⲧⲁⲗϭⲟⲟⲩ ⲉⲃⲟⲗ ϩⲓⲧⲟⲟⲧϥ
(14/6) ⲉⲁⲡϫⲟⲉⲓⲥ ϯ ⲛⲛⲟⲩⲭⲁⲣⲓⲥ ⲛⲛⲁⲛⲧⲱⲛⲓⲟⲥ ϩⲛⲛⲉϥϣⲁϫⲉ. ⲁⲩⲱ ϩⲁϩⲙⲉⲛ ⲉⲩⲗⲩⲡⲉⲓ ⲉⲛⲉϥⲥⲟⲗⲥⲗ ⲙⲙⲟⲟⲩ, ϩⲉⲛⲕⲟⲟⲩⲉⲇⲉ ⲉⲩⲙⲓϣⲉ ⲁϥⲧⲣⲉⲩϩⲱⲧⲡ ⲁϥⲉⲓⲛⲉ ⲙⲙⲟⲟⲩ ⲉⲩⲙⲛⲧϣⲃⲣ. ⲛⲉϥϫⲱⲇⲉ ⲙⲙⲟⲥ ⲛⲛⲟⲩⲟⲛ ⲛⲓⲙ ⲉⲧⲙⲧⲁⲓⲉⲗⲁⲁⲩ ϩⲛⲛⲁⲡⲕⲟⲥⲙⲟⲥ ⲉϩⲟⲩⲉⲉⲧⲁⲅⲁⲡⲏ ⲉϩⲟⲩⲛ ⲉⲡⲭⲥ ⲓⲥ.
(14/7) ⲛⲉϥϯⲥⲃⲱ ⲛⲟⲩⲟⲛ ⲛⲓⲙ ⲉⲧⲃⲉⲛⲁⲅⲁⲑⲟⲛ ⲉⲧⲛⲁϣⲱⲡⲉ ⲁⲩⲱ ⲉⲧⲃⲉⲧⲙⲛⲧⲙⲁⲓⲣⲱⲙⲉ ⲛⲧⲁⲥϣⲱⲡⲉ ⲉϩⲟⲩⲛ ⲉⲣⲟⲛ ϩⲓⲧⲙⲡⲛⲟⲩⲧⲉ ⲉⲃⲟⲗ ϫⲉⲙⲡⲉϥϯⲥⲟ ⲉⲡⲉϥϣⲏⲣⲉ ⲙⲙⲓⲛⲙⲙⲟϥ ⲁⲗⲗⲁ ⲁϥⲧⲁⲁϥ ϩⲁⲣⲟⲛ ⲧⲏⲣⲛ. ⲁϥⲡⲓⲑⲉϭⲉ ⲟⲛ ⲛϩⲁϩ ⲉⲧⲣⲉⲩⲟⲩⲱϣ ⲉⲥⲱⲧⲡ ⲛⲁⲩ ⲛⲧⲙⲛⲧⲙⲟⲛⲁⲭⲟⲥ ⲁⲩⲱ ⲛⲧⲉⲓϩⲉ ⲁⲩϣⲱⲡⲉ ⲛϭⲓⲙⲙⲟⲛⲁⲥⲧⲏⲣⲓⲟⲛ ⲉⲧϩⲛⲛⲛⲧⲟⲩⲉⲓⲏ ⲁⲩⲱ ⲁⲡϫⲁⲓⲉ ⲙⲟⲩϩ ⲙⲙⲟⲛⲁⲭⲟⲥ ⲁⲩⲱ ⲁⲩⲟⲩⲱϩ ⲛϩⲏⲧϥ ⲉⲁⲩⲉⲓ ⲉⲃⲟⲗ ϩⲛⲛⲉⲩⲙⲁ ⲛϣⲱⲡⲉ ⲁⲩⲥϩⲁⲓⲥⲟⲩ ⲛⲥⲁⲧⲡⲟⲗⲏϯⲁ ⲛⲛⲙⲡⲏⲩⲉ.
(15/1) ⲙⲛⲛⲥⲱⲥⲇⲉ ⲟⲛ ⲁⲧⲉⲭⲣⲓⲁ ϣⲱⲡⲉ ⲉⲧⲣⲉϥⲃⲱⲕ ⲛϥϭⲙⲡϣⲓⲛⲉ ⲛⲛⲉⲥⲛⲏⲩ ⲉⲧϩⲙⲡⲓⲟⲙ ⲛⲉⲁϥⲉⲓ ⲉⲃⲟⲗ ϩⲙⲡⲉⲓⲟⲟⲣ ⲁⲩⲱ ⲛⲉϥⲙⲉϩ ⲛⲙⲥⲁϩ ⲛϭⲓⲡⲉⲓⲟⲟⲣ ⲉⲧⲙⲙⲁⲩ. ⲛⲧⲟϥⲇⲉ ⲁϥϣⲗⲏⲗ ⲁϥϫⲓⲟⲟⲣ ⲙⲛⲛⲉⲧⲛⲙⲙⲁϥ ⲁⲩⲱ ⲙⲡⲟⲩϥⲗⲁⲡⲧⲉⲓ ⲙⲙⲟⲟⲩ.
(15/2) ⲛⲧⲉⲣⲉϥⲕⲟⲧϥⲇⲉ ⲟⲛ ⲉⲡⲉϥⲙⲟⲛⲁⲥⲧⲏⲣⲓⲟⲛ ⲁϥⲁⲙⲁϩⲧⲉ ⲟⲛ ⲛⲛⲉⲛϩⲓⲥⲉ ⲛⲥⲉⲙⲛⲟⲛ ⲉⲧⲙⲉϩ ⲙⲙⲛⲧϫⲱⲱⲣⲉ ⲛⲓⲙ.
(15/3) ⲉϥϣⲁϫⲉ ⲛϩⲁϩ ⲛⲥⲟⲡ ⲙⲛⲛⲉⲛⲧⲁⲩⲣⲙⲟⲛⲁⲭⲟⲥ ⲉϥⲁⲩⲝⲁⲛⲉ ⲙⲡⲉⲩⲟⲩⲣⲟⲧ ⲉⲡⲉϩⲟⲩⲟ. ⲡⲉϩⲟⲩⲟⲇⲉ ⲛⲛⲉⲥⲛⲏⲩ ⲁϥⲕⲓⲙ ⲉⲣⲟⲟⲩ ⲉϩⲟⲩⲛ ⲉⲡⲙⲉ ⲛⲧⲁⲥⲕⲏⲥⲓⲥ ⲁⲩⲱ ⲛⲉⲣⲉⲡⲗⲟⲅⲟⲥ ⲥⲱⲕ ⲛⲛⲙⲙⲏⲏϣⲉ ϣⲁⲣⲟϥ ⲁⲩⲱ ⲁϩⲁϩ ⲙⲙⲟⲛⲁⲥⲧⲏⲣⲓⲟⲛ ϣⲱⲡⲉ ⲁⲩⲱ ⲛⲉϥϩⲓ ϫⲱⲟⲩ ⲧⲏⲣⲟⲩ ⲛⲑⲉ ⲛⲛⲟⲩⲉⲓⲱⲧ ⲛⲛⲁⲅⲁⲑⲟⲥ.
(16/1) ⲁⲥϣⲱⲡⲉⲇⲉ ⲛⲛⲟⲩϩⲟⲟⲩ ⲁϥⲉⲓ ⲉⲃⲟⲗ ⲁⲩⲱ ⲙⲙⲟⲛⲁⲭⲟⲥ ⲧⲏⲣⲟⲩ ⲉⲓ ϣⲁⲣⲟϥ ⲁⲩⲁⲝⲓⲟⲩ ⲙⲙⲟϥ ⲉⲥⲱⲧⲙ ⲉⲩϣⲁϫⲉ ⲉⲃⲟⲗ ϩⲓⲧⲟⲟⲧϥ ⲁⲩⲱ ⲁϥⲧⲁⲩⲉⲛⲉⲓϣⲁϫⲉ ⲉⲣⲟⲟⲩ ϩⲛⲧⲁⲥⲡⲉ ⲛⲛⲣⲙⲛⲕⲏⲙⲉ ϫⲉⲛⲉⲅⲣⲁⲫⲏⲙⲉⲛ ⲣⲱϣⲉ ⲉⲣⲟⲛ ⲉϯⲥⲃⲱ ⲛⲁⲛ. ⲁⲛⲟⲛⲇⲉ ⲟⲩⲡⲉⲧⲛⲁⲛⲟⲩϥ ⲛⲁⲛⲡⲉ ⲉⲧⲣⲉⲛⲡⲁⲣⲁⲕⲁⲗⲉⲓ ⲛⲛⲉⲛⲉⲣⲏⲩ ϩⲛⲧⲡⲓⲥⲧⲓⲥ ⲁⲩⲱ ⲛⲧⲛⲕⲩⲙⲛⲁⲍⲉ ⲙⲙⲟⲛ ϩⲛⲛⲛⲗⲟⲅⲟⲥ.
(16/2) ⲛⲧⲱⲧⲛϭⲉ ⲧⲉⲛⲟⲩ ϩⲱⲧⲧⲏⲩⲧⲛ ⲧⲛⲧⲛⲧⲏⲩⲧⲛ ⲉⲡⲉⲧⲛⲉⲓⲱⲧ ⲛⲧⲉⲧⲛϫⲱ ⲙⲡⲉⲧⲉⲧⲛⲥⲟⲟⲩⲛ ⲙⲙⲟϥ. ⲁⲛⲟⲕ ϩⲱ ϩⲱⲥ ⲉⲓⲟ ⲛⲛⲟϭ ⲉⲣⲱⲧⲛ ϩⲛⲑⲩⲗⲏⲕⲓⲁ ⲛⲉϯⲥⲟⲟⲩⲛ ⲙⲙⲟⲟⲩ ⲙⲛⲛⲉⲛⲧⲁⲓϫⲓⲡⲓⲣⲁ ⲙⲙⲟⲟⲩ ϯⲛⲁϫⲟⲟⲩ ⲉⲣⲱⲧⲛ.
(16/3) ⲙⲁⲣⲉⲥϣⲱⲡⲉ ⲟⲛ ⲛⲟⲩⲟⲛ ⲛⲓⲙ ϩⲓⲟⲩⲥⲟⲡ ⲛϭⲓⲧⲉⲓⲥⲡⲟⲩⲇⲏ ⲛⲟⲩⲱⲧ ϩⲱⲥ ⲉⲁⲧⲉⲧⲛϩⲓⲧⲟⲟⲧⲧⲏⲩⲧⲛ ⲉⲧⲙⲕⲉⲧⲧⲏⲩⲧⲛ ⲉⲡⲁϩⲟⲩ ⲁⲩⲱ ⲛⲧⲉⲧⲛⲧⲙϫⲟⲟⲥ ϫⲉⲁⲛⲱⲥⲕ ϩⲛⲧⲁⲥⲕⲏⲥⲓⲥ. ⲁⲗⲗⲁ ⲛϩⲟⲩⲟ ϩⲱⲥ ⲉⲁⲛⲁⲣⲭⲉⲓ ⲉⲡϩⲱⲃ ⲙⲁⲣⲉϥⲣϩⲟⲩⲟ{ⲅⲁⲣ} ⲛϭⲓⲡⲉⲧⲛⲟⲩⲣⲟⲧ.
(16/4) ⲡⲁϩⲉⲅⲁⲣ ⲙⲡⲣⲱ- ⲙⲉ ⲟⲩⲕⲟⲩⲓⲡⲉ ⲉⲩⲱⲡ ⲙⲙⲟϥ ⲛⲛⲁϩⲣⲙⲡⲁⲓⲱⲛ ⲉⲧⲛⲏⲩ.
(16/5) ⲛⲕⲁⲇⲉ ⲛⲓⲙ ⲉⲧϩⲙⲡⲕⲟⲥⲙⲟⲥ ⲉϣⲁⲩⲧⲁⲁϥ ⲉⲃⲟⲗ ϩⲁⲡⲉⲧϥ- ⲙⲡϣⲁ ⲙⲙⲟϥ ⲁⲩⲱ ⲟⲩⲛⲛⲕⲁ ⲉϥϣⲏϣ ⲙⲛⲛⲉϥⲉⲣⲏⲩ ⲉϣⲁⲩⲧⲁⲁϥ ⲛϣⲃⲓⲱ ϩⲁⲡⲉⲧϣⲏϣ ⲛⲙⲙⲁϥ. ⲡⲉⲣⲏⲧⲇⲉ ⲛⲧⲟϥ ⲙⲡⲱⲛϩ ϣⲁⲉⲛⲉϩ ⲉⲩϣⲱⲡ ⲙⲙⲟϥ ϩⲁⲟⲩⲕⲟⲩⲓ.
(16/6) ϥⲥⲏϩⲅⲁⲣ ϫⲉⲛⲉϩⲟⲟⲩ ⲙⲡⲉⲛⲱⲛϩ ϣϥⲉ ⲛⲣⲟⲙⲡⲉⲛⲉ. ⲡⲉϩⲟⲩⲟⲇⲉ ⲛⲛⲁⲓⲡⲉ ϩⲓⲥⲉ ϩⲓⲙⲕⲁϩ.
(16/7) ϩⲟⲧⲁⲛϭⲉ ⲉⲛϣⲁⲛϭⲱ ϩⲛⲧⲁⲥⲕⲏⲥⲓⲥ ⲛⲧⲉⲓϩⲙⲉⲛⲉ ⲛⲣⲟⲙⲡⲉ ⲏ ϣⲁϣⲉ ⲉⲛⲛⲁⲣⲣⲣⲟ ⲁⲛ ⲙⲡϣⲱϣ ⲛⲧⲉⲓϣⲉ ⲛⲣⲟⲙⲡⲉ. ⲁⲗⲗⲁ ⲉⲡⲙⲁ ⲛϣⲉ ⲧⲛⲛⲁⲣⲣⲣⲟ ϣⲁⲉⲛⲉϩ ϩⲉⲛⲉϩ.
(16/8) ⲁⲩⲱ ⲉⲛϣⲁⲛⲁⲅⲱⲛⲓⲍⲉ ϩⲓϫⲙⲡⲕⲁϩ ⲉⲛⲛⲁⲕⲗⲏⲣⲟⲛⲟⲙⲉⲓ ⲁⲛ ϩⲓϫⲙⲡⲕⲁϩ. ⲁⲗⲗⲁ ⲉⲩⲛⲧⲁⲛ ⲙⲙⲁⲩ ⲛⲛⲉⲛⲉⲣⲏⲧ ϩⲛⲛⲙⲡⲏⲩⲉ. ⲁⲩⲱ ⲟⲛ ⲉⲛϣⲁⲛⲕⲱ ⲉϩⲣⲁⲓ ⲙⲡⲉⲓⲥⲱⲙⲁ ⲉϣⲁϥⲧⲁⲕⲟ ⲉⲓⲉⲧⲛⲛⲁϫⲓⲧϥ ⲟⲛ ⲉϥⲟ ⲛⲁⲧⲧⲁⲕⲟ.
(17/1) ϩⲱⲥⲧⲉ ⲛⲁϣⲏⲣⲉ ⲙⲡⲣⲧⲣⲉⲛⲉⲛⲅⲕⲁϭⲓ ⲁⲩⲱ ⲙⲡⲣⲧⲣⲉⲛⲙⲉⲉⲩⲉ ⲉⲡⲧⲏⲣϥ ϫⲉⲁⲛⲱⲥⲕ ⲏ ϫⲉⲧⲛⲉⲓⲣⲉ ⲛⲛⲟⲩⲛⲟϭ ⲛϩⲱⲃ. ⲛⲥⲉⲙⲡϣⲁ ⲁⲛ ⲛϭⲓⲛϩⲓⲥⲉ ⲙⲡⲉⲩⲟⲉⲓϣ ⲙⲡⲉⲟⲟⲩ ⲉⲧⲛⲁϭⲱⲗⲡ ⲉⲣⲟⲛ.
(17/2) ⲁⲩⲱ ⲙⲡⲣⲧⲣⲉⲛϭⲱϣⲧ ⲉⲛⲁⲡⲕⲟⲥⲙⲟⲥ ⲛⲧⲛⲙⲉⲉⲩⲉ ϫⲉⲁⲛⲁⲡⲟⲧⲁⲥⲥⲉ ⲛϩⲉⲛⲛⲟϭ ⲛⲛⲕⲁ. ⲕⲁⲓⲅⲁⲣ ⲛⲧⲟϥ ⲡⲕⲁϩ ⲧⲏⲣϥ ⲟⲩⲕⲟⲩⲓⲡⲉ ⲛⲛⲁϩⲣⲛⲛⲙⲡⲏⲩⲉ.
(17/3) ⲉϣϫⲉⲉⲛⲟϭⲉ ⲛϫⲟⲉⲓⲥ ⲉⲡⲕⲁϩ ⲧⲏⲣϥ ⲁⲩⲱ ⲛⲧ{ⲁ}ⲛⲁⲡⲟⲧⲁⲥⲥⲉ ⲙⲙⲟϥ. ⲡⲁⲗⲓⲛ ⲟⲛ ⲛϥⲙⲡϣⲁ ⲁⲛ ⲙⲡⲉⲟⲟⲩ ⲛⲧⲙⲛⲧⲉⲣⲟ ⲛⲛⲙⲡⲏⲩⲉ. ⲛⲑⲉⲅⲁⲣ ⲛⲛⲟⲩⲁ ⲉⲁϥⲕⲁⲧⲁⲫⲣⲟⲛⲉⲓ ⲛⲛⲟⲩⲧⲣⲁⲭⲙⲏ ⲛϩⲟⲙⲛⲧ ϫⲉⲕⲁⲥ ⲉϥⲉϯϩⲏⲩ ⲛϣⲉ ⲛⲧⲣⲁⲭⲙⲏ ⲛⲛⲟⲩⲃ, ⲧⲁⲓⲧⲉ ⲑⲉ ⲙⲡⲉⲧⲟ ⲛϫⲟⲉⲓⲥ ⲉⲡⲕⲁϩ ⲧⲏⲣϥ ⲛϥⲁⲡⲟⲧⲁⲥⲥⲉ ⲙⲙⲟϥ ⲉϣⲁϥⲕⲁⲟⲩⲕⲟⲩⲓⲇⲉ ⲛⲥⲱϥ ⲛϥϫⲓⲧⲟⲩ ⲛϣⲉ ⲛⲕⲱⲃ.
(17/4) ⲉϣϫⲉⲙⲡⲕⲁϩ ⲧⲏⲣϥ ⲙⲡϣⲁ ⲁⲛ ⲛⲙⲡⲏⲩⲉ ⲉⲓⲉⲡⲉⲧⲛⲁⲕⲱ ⲛⲥⲱϥ ⲛϩⲉⲛϣⲏⲙ ⲛⲉⲓⲱϩⲉ ϩⲱⲥⲧⲉ ⲉⲧⲙⲕⲁⲁⲩ ⲛⲁϥ ⲕⲁⲛ ⲟⲩⲏⲓⲡⲉ ⲏ ⲟⲩⲛⲟⲩⲃ ⲉⲛⲁϣⲱϥⲡⲉ ⲛϥⲕⲁⲁⲩ ⲛⲥⲱϥ ⲛϣϣⲉ ⲁⲛ ⲉϣⲟⲩϣⲟⲩ ⲙⲙⲟϥ ⲏ ⲙⲕⲁϩ ⲛϩⲏⲧ ⲉⲡⲧⲏⲣϥ
(17/5) ϣϣⲉⲇⲉ ⲉⲣⲟⲛ ⲉⲗⲟⲅⲓⲍⲉ ⲙⲙⲟⲛ ⲛⲧⲉⲓϩⲉ ϫⲉⲕⲁⲛ ⲉⲛϣⲁⲛⲧⲙⲕⲁⲁⲩ ⲛⲥⲱⲛ ⲉⲧⲃⲉⲧⲁⲣⲉⲧⲏ. ⲁⲗⲗⲁ ⲙⲛⲛⲥⲱⲥ ⲉⲛϣⲁⲛⲙⲟⲩ ⲧⲛⲛⲁⲕⲁⲁⲩ ⲛⲥⲱⲛ ⲙⲉϣⲁⲕⲇⲉ ⲛϩⲁϩ ⲛⲥⲟⲡ ϣⲁⲛⲕⲁⲁⲩ ⲛⲛⲉⲧⲛⲧⲛⲟⲩⲁϣⲟⲩ ⲁⲛ ⲛⲑⲉ ⲛⲧⲁϥⲣⲡⲙⲉⲉⲩⲉ ⲛⲛⲁⲓ ⲛϭⲓⲡⲉⲕⲗⲏⲥⲓⲁⲥⲧⲏⲥ.
(17/6) ⲉⲧⲃⲉⲟⲩϭⲉ ⲛⲧⲛⲛⲁⲕⲁⲁⲩ ⲁⲛ ⲛⲥⲱⲛ ⲉⲧⲃⲉⲧⲁⲣⲉⲧⲏ ϫⲉⲕⲁⲥ ⲉⲛⲉⲕⲗⲏⲣⲟⲛⲟⲙⲉⲓ ⲛⲛⲟⲩⲙⲛⲧⲉⲣⲟ. ⲉⲧⲃⲉⲡⲁⲓϭⲉ ⲙⲡⲣⲧⲣⲉⲟⲩⲁ ⲙⲙⲟⲛ ⲉⲡⲉⲑⲩⲙⲉⲓ ⲉϫⲡⲟ ⲛⲁϥ ⲛϩⲉⲛⲛⲕⲁ. ⲟⲩⲡⲉ ⲡϩⲏⲩ ⲛⲛⲁⲓ. ⲉⲛϣⲁⲛⲕⲁⲁⲩ ⲛⲁⲛ ⲉⲛⲧⲛⲛⲁⲉϣϫⲓⲧⲟⲩ ⲛⲙⲙⲁⲛ ⲁⲛ.
(17/7) ⲁⲗⲗⲁ ⲉⲧⲃⲉⲟⲩ ⲛⲧⲟϥ ⲛⲧⲛⲛⲁⲕⲱ ⲛⲥⲱⲛ ⲁⲛ ⲛⲛⲁⲓ ⲛⲧⲛϫⲓ ⲛⲛⲉⲧⲥⲟⲧⲡ ⲉⲣⲟⲟⲩ ⲉⲧⲉⲛⲁⲓⲛⲉ. ⲟⲩⲙⲛⲧⲥⲁⲃⲉ ⲟⲩⲙⲛⲧⲥⲉⲙⲛⲟⲥ ⲟⲩⲙⲛⲧⲇⲓⲕⲁⲓⲟⲥ ⲟⲩⲙⲛⲧϫⲱⲱⲣⲉ ⲟⲩⲙⲉⲉⲩⲉ ⲛϩⲏⲧ ⲉⲛⲁⲛⲟⲩϥ ⲟⲩⲁⲅⲁⲡⲏ ⲉⲥⲧⲁϫⲣⲏⲩ ⲟⲩⲙⲛⲧⲙⲁⲓϩⲏⲕⲉ ⲟⲩⲡⲓⲥⲧⲓⲥ ⲉϩⲟⲩⲛ ⲉⲡⲉⲭⲥ ⲟⲩⲙⲛⲧⲁⲧϭⲱⲛⲧ ⲟⲩⲙⲛⲧⲙⲁⲓϣⲙⲙⲟ. ⲛⲁⲓⲇⲉ ⲉⲛϣⲁⲛⲕⲁⲁⲩ ⲛⲁⲛ ⲧⲛⲛⲁϩⲉ ⲉⲣⲟⲟⲩ ϩⲓⲑⲏ ⲙⲙⲟⲛ ⲉⲩⲥⲟⲃⲧⲉ ⲛⲁⲛ ⲛⲛⲟⲩⲙⲁⲛϣⲱⲡⲉ ϩⲙⲡⲕⲁϩ ⲛⲛⲉⲣⲙⲣⲁϣ.
(18/1) ϩⲱⲥⲧⲉ ⲉⲃⲟⲗ ϩⲛⲛⲁⲓ ⲙⲁⲣⲉⲡⲟⲩⲁ ⲡⲟⲩⲁ ⲡⲓⲑⲉ ⲙⲙⲟϥ ⲙⲁⲩⲁⲁϥ ⲉⲧⲙⲣⲕⲟⲩⲓ ⲛϩⲏⲧ, ⲛϩⲟⲩⲟⲇⲉ ⲉϥϣⲁⲛⲇⲟⲅⲓⲙⲁⲍⲉ ⲙⲙⲟϥ ϫⲉⲟⲩϩⲙϩⲁⲗ ⲛⲧⲉⲡϫⲟⲉⲓⲥⲡⲉ ⲁⲩⲱ ϫⲉϣϣⲉ ⲉⲣⲟϥ ⲉⲣϩⲙϩⲁⲗ ⲙⲡⲉϥϫⲟⲉⲓⲥ ⲕⲁⲗⲱⲥ.
(18/2) ⲛⲑⲉϭⲉ ⲙⲡϩⲙϩⲁⲗ ⲛϥⲛⲁϣϫⲟⲟⲥ ⲁⲛ ⲙⲡⲉϥϫⲟⲉⲓⲥ ϫⲉⲁⲓⲣϩⲱⲃ ⲛⲥⲁϥ ⲛϯⲛⲁⲉⲓⲣⲉ ⲁⲛ ⲙⲡⲟⲟⲩ, ⲟⲩⲇⲉ ⲛϥⲛⲁⲱⲡ ⲁⲛ ⲙⲡⲉⲭⲣⲟⲛⲟⲥ ⲛⲧⲁϥⲟⲩⲉⲓⲛⲉ ⲛϥϭⲱ ϩⲛⲛⲛⲕⲉϩⲟⲟⲩ ⲉⲧⲛⲏⲩ ⲙⲛⲛⲥⲁⲛⲁⲓ, ⲁⲗⲗⲁ ⲕⲁⲧⲁⲑⲉ ⲉⲧⲥⲏϩ ϩⲙⲡⲉⲩⲁⲅⲅⲉⲗⲓⲟⲛ ϥⲛⲁⲟⲩⲱⲛϩ ⲉⲃⲟⲗ ⲙⲙⲏⲛⲉ ⲙⲡⲉⲓⲟⲩⲣⲟⲧ ϫⲉⲕⲁⲥ ⲉϥⲉⲣⲁⲛⲁϥ ⲙⲡϥϫⲟⲉⲓⲥ ⲁⲩⲱ ⲛϥⲧⲙϣⲱⲡⲉ ϩⲁⲟⲩⲕⲓⲛⲇⲩⲛⲟⲥ. ⲧⲁⲓⲧⲉ ⲑⲉ ⲁⲛⲟⲛ ϩⲱⲱⲛ ⲙⲁⲣⲛϭⲱ ⲉⲛⲙⲏⲛ ⲉⲃⲟⲗ ϩⲛⲧⲁⲥⲕⲏⲥⲓⲥ ⲙⲙⲏⲛⲉ ⲉⲛⲥⲟⲟⲩⲛ ⲙⲡⲁⲓ ϫⲉⲉⲛϣⲁⲛⲁⲙⲉⲗⲉⲓ ⲛⲛⲟⲩϩⲟⲟⲩ ⲛⲛⲟⲩⲱⲧ ⲛϥⲛⲁⲕⲱ ⲛⲁⲛ ⲉⲃⲟⲗ ⲁⲛ ⲉⲧⲃⲉⲡⲉⲭⲣⲟⲛⲟⲥ ⲛⲧⲁϥϣⲱⲡⲉ, ⲁⲗⲗⲁ ⲉⲧⲃⲉⲧⲉⲛⲁⲙⲉⲗⲓⲁ ϥⲛⲁϭⲱⲛⲧ ⲉⲣⲟⲛ.
(18/3) ⲧⲁⲓⲅⲁⲣⲧⲉ ⲑⲉ ⲛⲧⲁⲛⲥⲱⲧⲙ ϩⲛⲛⲓⲉⲍⲉⲕⲓⲏⲗ ⲡⲉⲡⲣⲟⲫⲏⲧⲏⲥ. ⲧⲁⲓ ⲟⲛⲧⲉ ⲑⲉ ⲉⲧⲃⲉⲓⲟⲩⲇⲁⲥ ϫⲉϩⲛⲟⲩϣⲏ ⲛⲛⲟⲩⲱⲧ ⲁϥⲥⲱⲣⲙ ⲙⲡⲉϥϩⲓⲥⲉ ⲧⲏⲣϥ ⲙⲡⲉⲩⲟⲉⲓϣ ⲧⲏⲣϥ ⲛⲧⲁϥⲟⲩⲉⲓⲛⲉ.
(19/1) ⲙⲁⲣⲛⲁⲙⲁϩⲧⲉϭⲉ ⲟⲩⲛ ⲛⲧⲁⲥⲕⲏⲥⲓⲥ ⲱ ⲛⲁⲙⲉⲣⲁⲧⲉ ⲁⲩⲱ ⲙⲡⲣⲧⲣⲉⲛⲉⲛⲅⲕⲁϭⲉⲓ ⲉⲡⲧⲏⲣϥ. ⲟⲩⲛⲧⲁⲛⲅⲁⲣ ⲙⲙⲁⲩ ⲙⲡϫⲟⲉⲓⲥ ⲉϥϯ ⲛⲧⲟⲟⲧⲛ ϩⲙⲡⲁⲓ ⲕⲁⲧⲁⲑⲉ ⲉⲧⲥⲏϩ ϫⲉⲟⲩⲟⲛ ⲛⲓⲙ ⲉⲧⲟⲩⲱϣ ⲉⲣⲡⲡⲉⲧⲛⲁⲛⲟⲩϥ ϣⲁⲣⲉⲡⲛⲟⲩⲧⲉ ϯ ⲛⲧⲟⲟⲧⲟⲩ ⲉϩⲟⲩⲛ ⲉⲡⲁⲅⲁⲑⲟⲛ.
(19/2) ⲉⲧⲃⲉⲡⲧⲙⲣⲕⲟⲩⲓⲇⲉ ⲛϩⲏⲧ ⲛⲁⲛⲟⲩⲥ ⲛⲁⲛ ⲉⲧⲣⲉⲛⲙⲉⲗⲉⲧⲁ ⲙⲡⲉϩⲣⲏⲧⲟⲛ ⲙⲡⲁⲡⲟⲥⲧⲟⲗⲟⲥ ⲉϥϫⲱ ⲙⲙⲟⲥ ϫⲉϯⲙⲟⲩ ⲙⲙⲏⲛⲉ. ⲉϣⲱⲡⲉ ϩⲱⲱⲛ ⲉⲛϣⲁⲛⲣⲡⲉⲛⲱⲛϩ ⲛⲧⲉⲓϩⲉ ϩⲱⲥ ⲉⲛⲙⲟⲩ ⲙⲙⲏⲛⲉ ⲛⲧⲛⲛⲁⲣⲛⲟⲃⲉ ⲁⲛ.
(19/3) ⲡⲁⲓⲇⲉ ⲡⲉϯϫⲱ ⲙⲙⲟϥ ϫⲉⲕⲁⲥ ⲉⲛϣⲁⲛⲧⲱⲟⲩⲛ ⲙⲙⲏⲛⲉ ⲛⲧⲛϫⲟⲟⲥ ϩⲙⲡⲉⲛϩⲏⲧ ϫⲉⲛⲧⲛⲛⲁϭⲱ ⲁⲛ ⲉⲛⲟⲛϩ ϣⲁⲣⲟⲩϩⲉ ⲙⲡⲟⲟⲩ. ⲁⲩⲱ ⲟⲛ ⲉⲛϣⲁⲛ ⲛⲕⲟⲧⲕ ⲛⲧⲛϫⲟⲟⲥ ϫⲉⲛⲧⲛⲛⲁⲧⲱⲟⲩⲛ ⲁⲛϭⲉ ⲉⲛϥⲟⲩⲱⲛϩ ⲣⲱ ⲉⲃⲟⲗ ⲁⲛ ⲛϭⲓⲡⲉⲛⲱⲛϩ ⲉⲩⲱⲡ ⲙⲙⲟϥ ⲙⲙⲏⲛⲉ ϩⲓⲧⲛⲧⲉⲡⲣⲟⲛⲟⲓⲁ ⲙⲡⲛⲟⲩⲧⲉ.
(19/4) ⲉⲛϣⲟⲟⲡϭⲉ ⲛⲧⲉⲓϩⲉ ⲁⲩⲱ ⲉⲛⲟⲛϩ ⲛⲧⲉⲓϩⲉ ⲉⲓⲉⲧⲛⲛⲁⲣⲛⲟⲃⲉ ⲁⲛⲡⲉ ⲟⲩⲇⲉ ⲛⲧⲛⲛⲁⲉⲡⲉⲑⲩⲙⲉⲓ ⲁⲛ ⲉⲗⲁⲁⲩ ⲟⲩⲇⲉ ⲛⲧⲛⲛⲁⲥⲱⲟⲩϩ ⲛⲁⲛ ⲉϩⲟⲩⲛ ⲁⲛ ⲉϫⲙⲡⲕⲁϩ, ⲁⲗⲗⲁ ϩⲱⲥ ⲉⲛϭⲱϣⲧ ⲙⲙⲏⲛⲉ ϫⲉⲧⲛⲛⲁⲙⲟⲩ ⲧⲛⲛⲁϣⲱⲡⲉ ⲉⲛⲧⲛϫⲡⲉⲗⲁⲁⲩ ⲛⲁⲛ ⲁⲛ ⲁⲩⲱ ⲛⲧⲛⲕⲱ ⲛⲥⲱⲛ ⲛⲛⲕⲁ ⲛⲓⲙ.
(19/5) ⲧⲉⲡⲉⲑⲩⲙⲓⲁⲇⲉ ⲛⲥϩⲓⲙⲉ ⲏ ϩⲩⲇⲟⲛⲏ ⲉϥϫⲁϩⲙ ⲛⲧⲛⲛⲁⲁⲙⲁϩⲧⲉ ⲙⲙⲟⲟⲩ ⲁⲛ ⲉⲡⲧⲏⲣϥ ⲁⲩⲱ ⲛⲧⲛⲛⲁϭⲟⲗϫⲛ ⲙⲙⲟⲟⲩ ⲁⲛ, ⲁⲗⲗⲁ ⲧⲛⲛⲁⲕⲧⲟⲟⲩ ⲉⲃⲟⲗ ⲙⲙⲟⲛ ϩⲱⲥ ⲉⲩⲛⲁⲟⲩⲉⲓⲛⲉ. ⲉⲛⲁⲅⲱⲛⲓⲍⲉ ⲛⲟⲩⲟⲉⲓϣ ⲛⲓⲙ ⲁⲩⲱ ⲉⲛϭⲱϣⲧ ϩⲏⲧϥ ⲙⲡⲉϩⲟⲟⲩ ⲛⲧⲉⲕⲣⲓⲥⲓⲥ. ⲛⲟⲩⲟⲉⲓϣⲅⲁⲣ ⲛⲓⲙ ⲧⲛⲟϭ ⲛϩⲟⲧⲉ ⲡⲁⲅⲱⲛ ⲛⲛⲃⲁⲥⲁⲛⲟⲥ ϣⲁϥⲃⲱⲗ ⲉⲃⲟⲗ ⲙⲡⲥⲁ ⲛⲛϩⲩⲇⲟⲛⲏ ⲁⲩⲱ ⲟⲛ ϣⲁϥⲧⲁϩⲟ ⲉⲣⲁⲧⲥ ⲛⲧⲉⲯⲩⲭⲏ ⲉⲥⲟ ⲛⲁⲧⲣⲓⲕⲉ.
(20/1) ⲟⲩⲕⲟⲩⲛ ⲉⲛⲁⲣⲭⲉⲓ ⲁⲩⲱ ⲉⲛⲁϩⲉⲣⲁⲧⲛ ϩⲛⲧⲉϩⲓⲏ ⲛⲧⲁⲣⲉⲧⲏ ⲙⲁⲣⲉⲛⲡⲱⲣϣ ⲙⲙⲟⲛ ⲛϩⲟⲩⲟ ⲉⲛⲁⲑⲏ ϫⲉⲕⲁⲥ ⲉⲛⲛⲁⲡⲱϩ ⲉⲡϣⲉⲓ ⲉⲧⲛⲁⲛⲟⲩϥ. ⲁⲩⲱ ⲙⲡⲣⲧⲣⲉⲗⲁⲁⲩ ⲕⲟⲧϥ ⲉⲡⲁϩⲟⲩ ⲛⲑⲉ ⲛⲧⲉⲥϩⲓⲙⲉ ⲛⲗⲱⲧ ϫⲉⲁⲡϫⲟⲉⲓⲥ ϫⲟⲟⲥ ϫⲉⲙⲉⲣⲉⲗⲁⲁⲩ ⲧⲁⲗⲉⲧⲟⲟⲧϥ ⲉϫⲛⲟⲩϩⲃⲃⲉ ⲛϥⲕⲟⲧϥ ⲉⲡⲁϩⲟⲩ ⲛϥⲥⲟⲟⲩⲧⲛ ⲉⲧⲙⲛⲧⲉⲣⲟ ⲙⲡⲛⲟⲩⲧⲉ.
(20/2) ⲡⲉⲓⲕⲟⲧϥϭⲉ ⲉⲡⲁϩⲟⲩ ⲛⲕⲉⲗⲁⲁⲩ ⲁⲛⲡⲉ ⲛⲥⲁⲧⲣⲉⲡⲣⲱⲙⲉ ⲣϩⲧⲏϥ ⲛϥⲙⲉⲉⲩⲉ ⲉⲛⲁⲡⲕⲟⲥⲙⲟⲥ. ⲙⲡⲣⲣϩⲟⲧⲉ ⲉⲧⲉⲧⲛⲥⲱⲧⲙ ⲉⲧⲃⲉⲧⲁⲣⲉⲧⲏ ⲟⲩⲇⲉ ⲙⲡⲣⲣϣⲡⲏⲣⲉ ⲉⲧⲃⲉⲡⲣⲁⲛ.
(20/3) ⲛϥⲟⲩⲏⲩⲅⲁⲣ ⲙⲙⲟⲛ ⲁⲛ ⲟⲩⲇⲉ ⲛϥⲥⲩⲛϩⲓⲥⲧⲁ ⲁⲛ ⲙⲡⲉⲛⲃⲟⲗ, ⲁⲗⲗⲁ ⲉⲣⲉⲡϩⲱⲃ ϣⲟⲟⲡ ϩⲣⲁⲓ ⲛϩⲏⲧⲛ.
(20/4) ⲛϩⲉⲗⲗⲏⲛⲙⲉⲛ ϣⲁⲩⲁⲡⲟⲇⲏⲙⲉⲓ ⲁⲩⲱ ϣⲁⲩϫⲓⲟⲟⲣⲙⲉⲛ ⲛⲧⲉⲑⲁⲗⲁⲥⲥⲁ ϫⲉⲕⲁⲥ ⲉⲩⲉⲧⲥⲁⲃⲟ ⲉⲥϩⲁⲓ. ⲁⲛⲟⲛⲇⲉ ⲛⲧⲛⲣⲭⲣⲓⲁ ⲁⲛ ⲉⲧⲣⲉⲛⲁⲡⲟⲇⲏⲙⲓ ⲉⲧⲃⲉⲧⲙⲛⲧⲉⲣⲟ ⲛⲙⲡⲏⲩⲉ ⲟⲩⲇⲉ ⲉϫⲓⲟⲟⲣ ⲛⲧⲉⲑⲁⲗⲁⲥⲥⲁ ⲉⲧⲃⲉⲧⲁⲣⲉⲧⲏ. ⲁⲡϫⲟⲉⲓⲥⲅⲁⲣ ϫⲟⲟⲥ ϫⲉⲧⲙⲛⲧⲉⲣⲟ ⲛⲛⲙⲡⲏⲩⲉ ⲉⲥϩⲙⲡⲉⲧⲛⲥⲁⲛϩⲟⲩⲛ.
(20/5) ⲟⲩⲕⲟⲩⲛⲅⲁⲣ ⲉⲥⲣⲭⲣⲓⲁ ⲙⲙⲟⲛ ⲙⲙⲁⲧⲉ ⲉⲧⲣⲉⲛⲟⲩⲱϣ ⲉⲧⲃⲉϫⲉⲥϣⲟⲟⲡ ϩⲣⲁⲓ ⲛϩⲏⲧⲛ. ⲧⲉⲯⲩⲭⲏⲅⲁⲣ ⲉⲩⲛⲧⲁⲥ ⲙⲙⲁⲩ ⲙⲡⲛⲟⲏⲣⲟⲛ ⲛⲧⲉⲥⲫⲩⲥⲓⲥ ϣⲁⲣⲉⲧⲁⲣⲉⲧⲏ ⲁϩⲉⲣⲁⲧⲥ ⲛϩⲏⲧⲥ
(20/6) ⲉⲩⲛⲧⲁⲥ ⲙⲙⲁⲩ ⲛⲧⲉⲥⲫⲩⲥⲓⲥ ϩⲟⲧⲁⲛ ⲉⲥϣⲁⲛϭⲱ ⲛⲑⲉ ⲛⲧⲁⲩⲥⲟⲛⲧⲥ ⲙⲙⲟⲥ. ⲛⲧⲁⲩⲧⲁⲙⲓⲟⲥϭⲉ ⲉⲛⲁⲛⲟⲩⲥ ⲁⲩⲱ ⲉⲥⲥⲟⲩⲧⲱⲛ. ⲉⲧⲃⲉⲡⲁⲓ ⲓⲏⲥⲟⲩ ⲛⲁⲩⲏ ⲁϥϩⲱⲛ ⲉⲧⲟⲟⲧϥ ⲙⲡⲗⲁⲟⲥ ⲉϥϫⲱ ⲙⲙⲟⲥ ϫⲉⲥⲟⲟⲩⲧⲛ ⲛⲛⲉⲧⲛϩⲏⲧ ϣⲁⲡϫⲟⲉⲓⲥ ⲡⲛⲟⲩⲧⲉ ⲙⲡⲓⲏⲗ.
(20/7) ⲓⲱϩⲁⲛⲛⲏⲥⲇⲉ ϩⲱⲱϥ ⲟⲛ ϫⲉⲥⲟⲟⲩⲧⲛ ⲛⲛⲉⲧⲛϩⲓⲟⲟⲩⲉ. ϩⲙⲡⲧⲣⲉⲧⲉⲯⲩⲭⲏⲅⲁⲣ ϣⲱⲡⲉ ⲉⲥⲥⲟⲩⲧⲱⲛ ⲡⲁⲓⲡⲉ ⲡⲛⲟⲏⲣⲟⲛ ⲛⲧⲉⲥⲫⲩⲥⲓⲥ ⲛⲑⲉ ⲛⲧⲁⲩⲥⲟⲛⲧⲥ ⲙⲙⲟⲥ. ⲡⲁⲗⲓⲛ ⲟⲛ ⲉⲥϣⲁⲛⲣⲓⲕⲉ ⲁⲩⲱ ⲛⲥϣⲱⲡⲉ ϩⲛⲟⲩϣⲓⲃⲉ ⲙⲡⲉⲥⲕⲁⲧⲁⲫⲩⲥⲓⲥ ⲧⲟⲧⲉ ϣⲁⲩϫⲟⲟⲥ ϫⲉⲧⲕⲁⲕⲓⲁⲧⲉ ⲛⲧⲉⲯⲩⲭⲏ.
(20/8) ⲟⲩⲕⲟⲩⲛ ⲙⲡϩⲱⲃ ⲙⲟϩⲕ ⲁⲛ. ⲉⲛϣⲁⲛϭⲱ ⲛⲑⲉ ⲛⲧⲁⲩⲥⲟⲛⲧⲛ ⲙⲙⲟⲥ ⲉⲓⲉⲧⲛϣⲟⲟⲡ ϩⲛⲧⲁⲣⲉⲧⲏ. ⲉⲛϣⲁⲛⲙⲉⲉⲩⲉⲇⲉ ⲉⲡⲡⲉⲑⲟⲟⲩ ⲉⲓⲉⲥⲉⲛⲁϯϩⲁⲡ ⲉⲣⲟⲛ ϩⲱⲥ ⲣⲉϥϩⲟⲟⲩ.
(20/9) ⲁⲩⲱ ⲉϣϫⲉⲉⲣⲉⲡϩⲱⲃ ϣⲟⲟⲡ ⲉⲧⲣⲉⲛϫⲡⲟϥ ⲛⲁⲛ ϩⲓⲃⲟⲗ ⲛⲉϥⲛⲁϣⲱⲡⲉ ⲉϥⲙⲟϩⲕ ⲛⲁⲙⲉⲡⲉ. ⲉϣϫⲉⲉϥϣⲟⲟⲡϭⲉ ϩⲣⲁⲓ ⲛϩⲏⲧⲛ ⲉⲓⲉⲙⲁⲣⲉⲛⲣⲟⲉⲓⲥ ⲉⲣⲟⲛ ⲉⲃⲟⲗ ϩⲛⲛⲉⲛⲙⲉⲉⲩⲉ ⲛϩⲏⲧ ⲉⲧϫⲁϩⲙ ⲁⲩⲱ ϩⲱⲥ ⲉⲁⲛϫⲓ ⲛⲛⲟⲩⲡⲁⲣⲁⲑⲏⲕⲏ ⲙⲁⲣⲉⲛϩⲁⲣⲉϩ ⲉⲧⲉⲛⲯⲩⲭⲏ ⲙⲡⲉⲛ- ϫⲟⲉⲓⲥ ϫⲉⲕⲁⲥ ⲛⲧⲟϥ ⲉϥⲉⲥⲟⲩⲉⲛⲡⲉϥⲧⲁⲙⲓⲟ ⲉⲧⲉⲧⲉⲯⲩⲭⲏⲧⲉ ⲉⲥϣⲟⲟⲡ ⲛⲑⲉ ⲛⲧⲁϥⲧⲁⲙⲓⲟⲥ ⲙⲙⲟⲥ.
(21/1) ⲙⲁⲣⲉⲡⲁⲅⲱⲛ ϣⲱⲡⲉ ⲛⲁⲛ ϫⲉⲕⲁⲥ ⲛⲛⲉⲡϭⲱⲛⲧ ⲉⲣϫⲟⲉⲓⲥ ⲉⲣⲟⲛ ⲁⲩⲱ ⲧⲉⲡⲉⲑⲩⲙⲓⲁ ⲛⲥⲧⲙⲁⲙⲁϩⲧⲉ ⲙⲙⲟⲛ. ϥⲥⲏϩⲅⲁⲣ ϫⲉⲧⲟⲣⲅⲏ ⲙⲡⲣⲱⲙⲉ ⲙⲉⲥⲣϩⲱⲃ ⲉⲧⲇⲓⲕⲁⲓⲟⲥⲩⲛⲏ ⲙⲡⲛⲟⲩⲧⲉ. ⲧⲉⲡⲉⲑⲩⲙⲓⲁⲇⲉ ⲉⲁⲥⲱ ϣⲁⲥϫⲡⲟ ⲙⲡⲛⲟⲃⲉ. ⲡⲛⲟⲃⲉⲇⲉ ⲉⲁϥϫⲱⲕ ⲉⲃⲟⲗ ϣⲁϥⲙⲓⲥⲉ ⲙⲡⲙⲟⲩ.
(21/2) ⲉⲛⲡⲟⲗⲓⲧⲉⲩⲉⲇⲉ ⲛⲧⲉⲓϩⲉ ⲙⲁⲣⲉⲛⲣⲟⲉⲓⲥ ϩⲛⲟⲩⲱⲣϫ ⲕⲁⲧⲁⲑⲉ ⲉⲧⲥⲏϩ ϫⲉϩⲛϩⲁⲣⲉϩ ⲛⲓⲙ ϩⲁⲣⲉϩ ⲉⲡⲉⲕϩⲏⲧ ⲉϥⲟⲩⲁⲁⲃ. ⲟⲩⲛⲧⲁⲛⲅⲁⲣ ⲙⲙⲁⲩ ⲛϩⲉⲛϫⲁϫⲉ ⲉⲧⲉⲛⲇⲁⲓⲙⲱⲛⲓⲟⲛⲛⲉ
(21/3) ⲁⲩⲱ ⲉⲣⲉⲡⲉⲛⲙⲓϣⲉ ϣⲟⲟⲡ ⲛⲁⲛ ⲉϩⲟⲩⲛ ⲉⲣⲟⲟⲩ ⲕⲁⲧⲁⲑⲉ ⲛⲧⲁⲡⲁⲡⲟⲥⲧⲟⲗⲟⲥ ϫⲟⲟⲥ ϫⲉⲉⲣⲉⲡⲉⲛⲙⲓϣⲉ ϣⲟⲟⲡ ⲛⲁⲛ ⲁⲛ ⲟⲩⲃⲉⲥⲛⲟϥ ⲁⲗⲗⲁ ⲟⲩⲃⲉⲛⲁⲣⲭⲏ ⲙⲛⲛⲉⲝⲟⲩⲥⲓⲁ ⲙⲛⲛⲕⲟⲥⲙⲟⲧⲱⲕⲣⲁⲧⲱⲣ ⲙⲡⲕⲁⲕⲉ ⲙⲛⲛⲉⲡⲛⲓⲕⲟⲛ ⲛⲧⲡⲟⲛⲏⲣⲓⲁ ⲉⲧϩⲁⲙⲡⲏⲩⲉ.
(21/4) ⲟⲩⲛⲟϭⲙⲉⲛⲡⲉ ⲡⲙⲏⲏϣⲉ ⲉⲧϩⲙⲡⲁⲏⲣ ⲁⲩⲱ ⲛⲥⲉⲟⲩⲏⲩ ⲙⲙⲟⲛ ⲁⲛ. ⲟⲩⲛⲟϭⲇⲉ ⲛϯⲁⲫⲟⲣⲁ ⲁⲩⲱ ⲛϣⲓⲃⲉ ϣⲟⲟⲡ ⲛϩⲏⲧⲟⲩ.
(21/5) ⲁⲩⲱ ⲉⲧⲃⲉⲧⲉⲩⲫⲩⲥⲓⲥ ⲙⲛⲧⲉⲩⲇⲓⲁⲫⲟⲣⲁ ⲡϣⲁϫⲉ ⲟϣ ⲉⲡⲉϩⲟⲩⲟ ⲉⲧⲁⲩⲟϥ. ⲡⲉⲓϣⲁϫⲉⲇⲉ ⲉⲓϣⲁϫⲉ ⲉⲣⲟϥ ⲡⲁϩⲉⲛⲕⲟⲟⲩⲉⲡⲉ ⲉⲩϫⲟⲥⲉ ⲉⲣⲟⲛ. ⲡⲉⲧϯϩⲧⲟⲣⲇⲉ ⲉⲣⲟⲛ ⲧⲉⲛⲟⲩ ⲟⲩⲁⲛⲁⲅⲕⲁⲓⲟⲛ ⲛⲁⲛⲡⲉ ⲉⲧⲣⲉⲛⲉⲓⲙⲉ ⲉⲙⲁⲧⲉ ⲉⲛⲉⲩⲕⲟⲧⲥ ⲉⲧⲟⲩⲉⲓⲣⲉ ⲙⲙⲟⲟⲩ ⲉϩⲟⲩⲛ ⲉⲣⲟⲛ.
(22/1) ⲛϣⲟⲣⲡⲙⲉⲛⲅⲁⲣ ⲧⲛⲉⲓⲙⲉ ⲉⲡⲁⲓ ϫⲉⲛⲇⲁⲓⲙⲱⲛ ⲉⲧⲟⲩⲙⲟⲩⲧⲉ ⲉⲣⲟⲟⲩ ϫⲉⲇⲁⲓⲙⲱⲛⲓⲟⲛ ⲉⲃⲟⲗ ⲁⲛ ϫⲉⲛⲧⲁⲩⲥⲟⲛⲧⲟⲩ ⲛⲧⲉⲓϩⲉ. ⲙⲙⲟⲛ ⲙⲉⲅⲉⲛⲟⲧⲟ. ⲙⲡⲉⲡⲛⲟⲩⲧⲉⲅⲁⲣ ⲥⲉⲛⲧⲗⲁⲁⲩ ⲉⲛⲉϩ,
(22/2) ⲁⲗⲗⲁ ⲛⲧⲟⲟⲩ ϩⲱⲟⲩ ⲟⲛ ⲁϥⲥⲟⲛⲧⲟⲩ ⲉⲛⲁⲛⲟⲩⲟⲩ. ⲛⲧⲉⲣⲟⲩϩⲉⲇⲉ ⲉⲃⲟⲗ ϩⲙⲡⲙⲉⲉⲩⲉ ⲛⲙⲡⲏⲩⲉ ⲧⲟⲧⲉ ⲗⲟⲓⲡⲟⲛ ⲁⲩϣⲱⲡⲉ ⲉⲩⲥⲕⲣⲕⲱⲣ ϩⲓϫⲙⲡⲕⲁϩ. ⲛϩⲉⲗⲗⲏⲛⲙⲉⲛ ⲁⲩⲁⲡⲁⲧⲁ ⲙⲙⲟⲟⲩ ϩⲛϩⲉⲛⲫⲁⲛⲧⲁⲥⲓⲁ. ⲁⲛⲟⲛⲇⲉ ⲛⲉⲭⲣⲓⲥϯⲁⲛⲟⲥ ⲥⲉⲫⲑⲟⲛⲉI ⲉⲣⲟⲛ ⲥⲉⲕⲓⲙ ⲉⲛⲕⲁ ⲛⲓⲙ ⲉϩⲟⲩⲛ ⲉⲧⲉϩⲓⲏ ⲉⲧⲙⲧⲣⲉⲛⲃⲱⲕ ⲉϩⲣⲁⲓ ⲉⲛⲙⲡⲏⲩⲉ ϫⲉⲕⲁⲥ ⲡⲙⲁ ⲛⲧⲁⲩϩⲉ ⲉⲃⲟⲗ ⲛϩⲏⲧϥ ⲛⲛⲉⲛⲃⲱⲕ ⲉϩⲟⲩⲛ ⲉⲣⲟϥ.
(22/3) ⲉⲧⲃⲉⲡⲁⲓ ⲧⲛⲣⲭⲣⲓⲁ ⲛϩⲉⲛⲛⲟϭ ⲛⲛⲁⲥⲕⲏⲥⲓⲥ ⲙⲛϩⲉⲛⲛⲟϭ ⲛϣⲗⲏⲗ ϫⲉⲕⲁⲥ ⲉⲣⲉⲡⲟⲩⲁ ⲡⲟⲩⲁ ⲛⲁϫⲓ ⲛⲛⲟⲩⲡⲣⲟⲕⲟⲡⲏ ⲙⲛⲟⲩⲭⲁⲣⲓⲥⲙⲁ ⲙⲛⲟⲩⲇⲓⲁⲕⲣⲏⲥⲓⲥ ⲙⲡⲛⲁ ⲛϥϭⲙϭⲟⲙ ⲉⲉⲓⲙⲉ ⲉⲛⲉⲧϣⲟⲟⲡ ⲙⲙⲟⲟⲩ ϫⲉⲁϣⲙⲉⲛ ⲛϩⲏⲧⲟⲩ ⲛⲉⲑⲟⲟⲩ ⲛⲛⲟⲩϣⲏⲙ ⲁⲩⲱ ϫⲉⲁϣ ⲛⲉⲑⲟⲟⲩ ⲉⲧⲙⲙⲁⲩ ⲁⲩⲱ ϫⲉⲉⲣⲉⲧⲉⲥⲡⲟⲩⲇⲏ ⲙⲡⲟⲩⲁ ⲡⲟⲩⲁ ⲉⲧⲙⲙⲁⲩ ϣⲟⲟⲡ ⲉϩⲟⲩⲛ ⲉⲁϣ ⲛϩⲱⲃ ⲁⲩⲱ ϫⲉⲛⲁϣ ⲛϩⲉ ⲉϣⲁⲩϫⲣⲟ ⲉⲡⲟⲩⲁ ⲡⲟⲩⲁ ⲙⲙⲟⲟⲩ ⲛⲥⲉⲛⲟϫϥ ⲉⲃⲟⲗ.
(22/4) ⲥⲉⲟϣⲅⲁⲣ ⲉⲙⲁⲧⲉ ⲛϭⲓⲛⲉⲩⲡⲁⲛⲟⲩⲣⲅⲓⲁ. ⲡⲙⲁⲕⲁⲣⲓⲟⲥϭⲉ ⲟⲩⲛ ⲛⲛⲁⲡⲟⲥⲧⲟⲗⲟⲥ ⲙⲛⲛⲉⲧⲉⲓⲛⲉ ⲙⲙⲟϥ ⲛⲉⲩⲥⲟⲟⲩⲛ ⲛⲛⲁⲓⲡⲉ ⲉⲩϫⲱⲅⲁⲣ ⲙⲙⲟⲥ ϫⲉⲛⲧⲛⲟ ⲁⲛ ⲛⲛⲁⲧⲥⲟⲟⲩⲛ ⲛⲛⲉϥⲙⲉⲉⲩⲉ. ⲁⲛⲟⲛⲇⲉ ϩⲱⲱⲛ ⲉⲃⲟⲗ ϩⲛⲛⲉⲛⲧⲁⲛϫⲓⲡⲓⲣⲁ ⲙⲙⲟⲟⲩ ⲉⲃⲟⲗ ϩⲓⲧⲟⲟⲧⲟⲩ ϣϣⲉ ⲉⲣⲟⲛ ⲉⲧⲁϩⲉ ⲛⲉⲛⲉⲣⲏⲩ ⲉⲣⲁⲧⲟⲩ ⲛϩⲏⲧⲟⲩ. ⲁⲛⲟⲕⲇⲉ ⲛⲉⲛⲧⲁⲓϫⲓⲡⲉⲓⲣⲁ ⲙⲙⲟⲟⲩ ⲁⲡⲟⲙⲉⲣⲟⲩⲥ ϯϫⲱ ⲙⲙⲟⲟⲩ ⲉⲣⲱⲧⲛ ϩⲱⲧⲧⲏⲩⲧⲛ ϩⲱⲥ ϣⲏⲣⲉ.
(23/1) ⲛⲁⲓⲙⲉⲛ ⲉⲩϣⲁⲛⲛⲁⲩⲉⲟⲩⲟⲛ ⲛⲓⲙ ⲉⲩⲫⲓⲗⲟⲡⲟⲛⲉⲓ ⲁⲩⲱ ⲉⲩⲡⲣⲟⲕⲟⲡⲧⲉ ⲛϩⲟⲩⲟⲇⲉ ⲙⲙⲟⲛⲁⲭⲟⲥ ⲛϣⲟⲣⲡⲙⲉⲛ ϣⲁⲩⲧⲟⲗⲱⲙⲁ ⲉϩⲟⲩⲛ ⲉⲣⲟⲟⲩ ⲉⲩⲡⲉⲓⲣⲁⲍⲉ ⲙⲙⲟⲟⲩ ⲉⲧⲣⲉⲩⲕⲱ ⲛϩⲉⲛⲥⲕⲁⲛⲇⲁⲗⲟⲛ ⲉϩⲟⲩⲛ ⲉⲣⲟⲟⲩ ϩⲓⲛⲉⲩϩⲓⲟⲟⲩⲉ. ⲛⲉⲩⲥⲕⲁⲛⲇⲁⲗⲟⲛⲇⲉⲛⲉ ⲛⲙⲉⲉⲩⲉ ⲉⲧϫⲁϩⲙ.
(23/2) ⲛϣϣⲉϭⲉ ⲁⲛ ⲉⲣⲟⲛ ⲉⲣϩⲟⲧⲉ ϩⲏⲧⲟⲩ ⲛⲛⲉⲧⲟⲩⲛⲟⲩϫⲉ ⲙⲙⲟⲟⲩ ⲉϩⲟⲩⲛ ⲉⲣⲟⲛ. ϣⲁⲣⲉⲛⲉⲧⲙⲙⲁⲩⲅⲁⲣ ϩⲉ ⲉⲡⲉⲥⲏⲧ ⲛⲧⲉⲩⲛⲟⲩ ϩⲓⲧⲙⲡⲉϣⲗⲏⲗ ⲙⲛⲧⲛⲏⲥϯⲁ ⲁⲩⲱ ⲧⲡⲓⲥⲧⲓⲥ ⲉϩⲟⲩⲛ ⲉⲡϫⲟⲉⲓⲥ. ⲁⲗⲗⲁ ⲉⲩϣⲁⲛϩⲉ ⲟⲛ ⲙⲉⲩⲥⲁϩⲱⲟⲩ ⲉⲃⲟⲗ, ⲁⲗⲗⲁ ϣⲁⲩϯⲡⲉⲩⲟⲩⲟⲓ ϩⲛⲟⲩⲕⲣⲟϥ ⲙⲛⲟⲩⲙⲛⲧⲥⲁⲛⲕⲟⲧⲥ.
(23/3) ⲉϣⲱⲡⲉⲅⲁⲣ ⲙⲉⲩⲉϣϭⲙϭⲟⲙ ⲉⲁⲡⲁⲧⲁ ⲛⲧⲉⲯⲩⲭⲏ ϩⲙⲡⲉⲧⲟⲩⲟⲛϩ ⲉⲃⲟⲗ ϩⲓⲧⲛⲟⲩϩⲩⲇⲟⲛⲏ ⲙⲛⲟⲩϫⲱϩⲙ ϣⲁⲩⲧⲱⲟⲩⲛ ⲟⲛ ⲉϩⲣⲁⲓ ⲉϫⲱⲥ ϩⲛⲕⲉⲥⲙⲟⲧ ⲁⲩⲱ ϣⲁⲩⲡⲗⲁⲥⲥⲉ ⲛϩⲉⲛⲫⲁⲛⲧⲁⲥⲓⲁ ϫⲉⲕⲁⲥ ⲉⲩⲉⲣϩⲟⲧⲉ ⲉⲩϣⲓⲃⲉ ⲙⲡⲉⲩⲥⲙⲟⲧ ⲁⲩⲱ ⲉⲩⲧⲟⲛⲧⲛ ⲙⲙⲟⲟⲩ ⲉⲛⲉϩⲓⲟⲙⲉ ⲙⲛϩⲉⲛⲑⲏⲣⲓⲟⲛ ⲙⲛϩⲉⲛϫⲁⲧϥⲉ ⲙⲛϩⲉⲛϭⲟⲧ ⲛⲥⲱⲙⲁ ⲁⲩⲱ ϩⲉⲛⲙⲏⲏϣⲉ ⲙⲙⲁⲧⲟⲓ. ⲁⲗⲗⲁ ⲛϣϣⲉ ⲁⲛ ⲉⲡⲧⲏⲣϥ ⲉⲣϩⲟⲧⲉ ϩⲏⲧⲟⲩ ⲛⲛⲉⲩⲫⲁⲛⲧⲁⲥⲓⲁ.
(23/4) ϩⲉⲛⲗⲁⲁⲩⲅⲁⲣⲛⲉ ⲁⲩⲱ ϣⲁⲩⲃⲱⲕ ⲉⲡⲧⲁⲕⲟ ϩⲛⲟⲩϭⲉⲡⲏ ⲛϩⲟⲩⲟⲇⲉ ⲉⲣϣⲁⲛⲟⲩⲁ ⲕⲧⲟ ⲉⲣⲟϥ ⲛⲛⲟⲩⲥⲟⲃⲧ ϩⲓⲧⲛⲧⲡⲓⲥⲧⲓⲥ ⲙⲛⲡⲙⲁⲉⲓⲛ ⲙⲡⲉⲥⲧⲁⲩⲣⲟⲥ.
(23/5) ϩⲉⲛⲧⲟⲗⲙⲏⲣⲟⲥⲛⲉ ⲉⲙⲁⲧⲉ ⲁⲩⲱ ϩⲉⲛⲁⲧϣⲓⲡⲉⲛⲉ. ⲉⲩϣⲁⲛϫⲣⲟⲅⲁⲣ ⲉⲣⲟⲟⲩ ⲛⲧⲉⲓϩⲉ ⲡⲁⲗⲓⲛ ⲟⲛ ϣⲁⲩϩⲓⲧⲟⲟⲧⲟⲩ ⲉⲕⲉⲥⲙⲟⲧ. ϣⲁⲩⲇⲓⲁⲕⲣⲓⲛⲉ ϩⲱⲥ ⲉⲩϫⲱ ⲛⲛⲉⲧⲛⲁϣⲱⲡⲉ ⲙⲛⲛⲥⲁϩⲉⲛϩⲟⲟⲩ. ϣⲁⲩⲟⲩⲱⲛϩ ⲉⲃⲟⲗ ⲉⲩϫⲟⲥⲉ ϩⲱⲥ ⲉⲩⲡⲏϩ ϣⲁⲧⲙⲉⲗⲱⲧ ⲉⲩⲡⲟϫⲧ ϩⲛⲧⲉⲩϭⲟⲧ ϫⲉⲕⲁⲥ ⲛⲉⲧⲙⲡⲟⲩⲉϣϭⲙϭⲟⲙ ⲉⲁⲡⲁⲧⲁ ⲙⲙⲟⲟⲩ ϩⲛⲛⲉⲩⲙⲉⲉⲩⲉ ⲛϩⲏⲧ ⲉⲩⲉⲉⲓⲙⲉ ϫⲉⲛⲥⲉⲛⲁⲉϣⲧⲱⲣⲡ ⲙⲙⲟⲟⲩ ⲁⲛ ϩⲛⲛⲉⲓⲫⲁⲛⲧⲁⲥⲓⲁ ⲛⲧⲉⲓⲙⲓⲛⲉ.
(23/6) ⲉϣⲱⲡⲉⲇⲉ ⲟⲛ ⲉⲩϣⲁⲛϩⲉ ⲉⲧⲉⲯⲩⲭⲏ ⲉⲥⲟⲣϫ ϩⲛⲧⲡⲓⲥⲧⲓⲥ ⲙⲛⲑⲉⲗⲡⲓⲥ ⲙⲡⲉⲩϩⲏⲧ ⲗⲟⲓⲡⲟⲛ ϣⲁⲩⲉⲓⲛⲉ ⲛⲙⲙⲁⲩ ⲙⲡⲉⲩⲁⲣⲭⲱⲛ.
(24/1) ⲁⲩⲱ ⲁϥϫⲟⲟⲥ ϫⲉϣⲁⲩⲟⲩⲱⲛϩ ⲉⲃⲟⲗ ⲛϩⲁϩ ⲛⲥⲟⲡ ⲛⲧⲉⲓⲙⲓⲛⲉ ⲛⲑⲉ ⲛⲧⲁⲡⲛⲟⲩⲧⲉ ⲟⲩⲉⲛϩⲡⲇⲓⲁⲃⲟⲗⲟⲥ ⲉⲃⲟⲗ ⲛⲓⲱⲃ ⲉϥϫⲱ ⲙⲙⲟⲥ ϫⲉⲉⲣⲉⲛⲉϥⲃⲁⲗ ⲟ ⲛⲑⲉ ⲙⲡⲉⲓⲛⲉ ⲙⲡⲥⲟⲩⲛⲉϩⲧⲟⲟⲩⲉ. ϩⲉⲛⲗⲁⲙⲡⲁⲥ ⲛⲕⲱϩⲧ ⲛⲉⲧⲛⲏⲩ ⲉⲃⲟⲗ ϩⲛⲣⲱϥ. ⲉⲣⲉϩⲉⲛⲁⲥⲭⲁⲣⲁ ⲛⲕⲱϩⲧ ⲛⲏⲩ ⲉⲃⲟⲗ ϩⲛⲣⲱϥ. ⲟⲩⲕⲁⲡⲛⲟⲥ ⲛϩⲣⲱ ⲉⲥⲙⲟⲩϩ ϩⲛϩⲉⲛϫⲃⲥ ⲛⲕⲱϩⲧⲛⲉ ⲛⲧⲉϥⲯⲩⲭⲏ. ⲟⲩⲛⲟⲩϣⲁϩ ⲛⲕⲱϩⲧ ⲛⲏⲩ ⲉⲃⲟⲗ ϩⲛⲣⲱϥ.
(24/2) ⲉϥⲟⲩⲱⲛϩϭⲉ ⲙⲙⲟϥ ⲉⲃⲟⲗ ⲛⲧⲉⲓϩⲉ ⲛϭⲓⲡⲁⲣⲭⲱⲛ ⲛⲛⲉⲛⲇⲁⲓⲙⲱⲛⲓⲟⲛ ⲉϥϯϩⲟⲧⲉ ⲕⲁⲧⲁⲑⲉ ⲛⲧⲁⲓϣⲣⲡϫⲟⲟⲥ. ⲛⲉϥϯϩⲟⲧⲉ ⲛϭⲓⲡⲕⲁⲕⲟⲩⲣⲅⲟⲥ ⲉⲧⲙⲙⲁⲩ ⲉϥϫⲱ ⲙⲙⲟⲥ ϩⲛϩⲉⲛⲛⲟϭ ⲛϣⲁϫⲉ ⲕⲁⲧⲁⲑⲉ ⲛⲧⲁⲡϫⲟⲉⲓⲥ ⲧⲣⲉϥⲟⲩⲱⲛϩ ⲉⲃⲟⲗ ⲛⲓⲱⲃ ⲉϥϫⲱ ⲙⲙⲟⲥ ϫⲉⲁϥⲉⲡⲡⲉⲛⲓⲡⲉ ⲙⲡⲧⲱϩ ⲡϩⲟⲙⲛⲧ ⲛⲑⲉ ⲛⲛⲟⲩϣⲉ ⲉϥⲟⲩⲟϣϥ
(24/3) ⲧⲉⲑⲁⲗⲗⲁⲥⲥⲁ ⲛⲑⲉ ⲛⲟⲩⲉⲓⲁⲗ ⲁⲩⲱ ⲡϣⲓⲕ ⲙⲡⲛⲟⲩⲛ ⲛⲑⲉ ⲛⲛⲟⲩⲁⲓⲭⲙⲁⲗⲱⲥⲓⲁ. ⲁϥⲕⲱ ⲛⲁϥ ⲙⲡⲛⲟⲩⲛ ⲙⲙⲁⲛⲙⲟⲟϣⲉ. ⲉⲁϥϫⲟⲟⲥ ⲟⲛ ⲛϭⲓⲡϫⲁϫⲉ ϫⲉϯⲛⲁⲡⲱⲧ ⲧⲁⲧⲁϩⲟⲟⲩ ⲁⲩⲱ ⲧⲟⲓⲕⲟⲩⲙⲉⲛⲏ ⲧⲏⲣⲥ ϯⲛⲁϥⲓⲧⲥ ϩⲛⲧⲁϭⲓϫ ⲛⲑⲉ ⲛⲛⲟⲩⲙⲁϩ ⲁⲩⲱ ⲛⲑⲉ ⲛϩⲉⲛⲥⲟⲟⲩϩⲉ ⲉⲁⲩⲗⲟ ϩⲁⲣⲟⲟⲩ. ⲉϣⲁϥϫⲉⲛⲁⲓⲅⲁⲣ ϩⲛⲟⲩⲧⲟⲗⲙⲏⲣⲓⲁ ⲙⲛⲟⲩⲙⲛⲧϣⲟⲩϣⲟ ⲛⲧⲉⲓⲙⲓⲛⲉ ⲉϥⲁⲡⲉⲓⲗⲏ ⲙⲉϣⲁⲕ ⲥⲉⲛⲁϣⲣⲗⲁⲁⲩ ⲛⲛⲣⲉϥϣⲙϣⲉⲛⲟⲩⲧⲉ.
(24/4) ⲁⲗⲗⲁ ϩⲛⲛⲉⲓⲕⲉⲥⲙⲟⲧ ⲛⲧⲉⲓⲙⲓⲛⲉ ⲛϣϣⲉ ⲁⲛ ⲉⲣϩⲟⲧⲉ ϩⲏⲧⲟⲩ ⲛⲛⲉⲩⲫⲁⲛⲧⲁⲥⲓⲁ. ⲉⲩϫⲓϭⲟⲗⲅⲁⲣ ⲁⲩⲱ ⲛⲥⲉϫⲉⲗⲁⲁⲩ ⲙⲙⲉ ⲁⲛ. ⲉⲧⲃⲉⲡⲁⲓ ⲉϥⲧⲁⲩⲟ ⲛⲛⲁⲓ ⲉϥⲟ ⲛϫⲁⲥⲓϩⲏⲧ ⲁⲩⲥⲟⲕϥ ϩⲓⲧⲙⲡⲥⲱⲧⲏⲣ ⲛⲑⲉ ⲛⲛⲟⲩϩⲟϥ ϩⲛⲟⲩⲟⲓⲙⲉ. ⲉⲁϥϫⲓ ⲛⲛⲟⲩⲡⲟⲣⲃⲓⲁ ϩⲙⲡⲕⲱⲧⲉ ⲛϣⲁⲛⲧϥ ⲛⲑⲉ ⲛⲛⲟⲩⲧⲣⲁⲡⲉⲧⲏⲥ ⲉⲁⲩϣⲟⲙϫϥ ⲛⲛⲟⲩϩⲁⲗⲁⲕ
(24/5) ⲉϥⲙⲏⲣ ⲉⲧⲟⲟⲧϥ ⲙⲡϫⲟⲉⲓⲥ ⲛⲑⲉ ⲛⲛⲟⲩϫⲁϫ ⲉⲧⲣⲉⲩⲥⲱⲃⲉ ⲙⲙⲟϥ ⲉⲃⲟⲗ ϩⲓⲧⲟⲟⲧϥ. ⲁⲩⲕⲁⲁϥ ⲙⲛⲛⲛⲇⲁⲓⲙⲱⲛⲓⲟⲛ ⲉⲧⲛⲙⲙⲁϥ ⲛⲑⲉ ⲛⲛϩⲟϥ ⲙⲛϩⲉⲛⲟⲩⲟⲟϩⲉ ⲉⲧⲣⲉⲛϩⲱⲙ ⲉϩⲣⲁⲓ ⲉϫⲱⲟⲩ.
(24/6) ⲁⲛⲟⲛⲇⲉ ⲛⲉⲭⲣⲏⲥϯⲁⲛⲟⲥ ϣϣⲉ ⲉⲣⲟⲛ ⲉⲧⲣⲉⲛⲡⲟⲗⲩⲧⲉⲩⲉ ⲟⲩⲃⲏϥ. ⲡⲉⲧϫⲱⲅⲁⲣ ⲙⲙⲟⲥ ϫⲉϯⲛⲁⲃⲱⲧⲉ ⲉⲃⲟⲗ ⲛⲑⲁⲗⲁⲥⲥⲁ ⲁⲩⲱ ϯⲛⲁⲧⲁⲕⲟ ⲛⲧⲟⲓⲕⲟⲩⲙⲉⲛⲏ ⲉⲓⲥϩⲏⲏⲧⲉ ⲧⲉⲛⲟⲩ ⲙⲛϣϭⲟⲙ ⲙⲙⲟϥ ⲉⲕⲱⲗⲩ ⲙⲙⲟⲛ ⲉⲡⲟⲗⲓⲧⲉⲩⲉ ⲙⲡϫⲟⲉⲓⲥ ⲟⲩⲇⲉ ⲁⲛⲟⲕ ⲉⲧⲣⲉϥⲕⲱⲗⲩ ⲙⲙⲟⲓ ⲉⲓϫⲱ ⲛⲛⲉⲓϣⲁϫⲉ ⲉϩⲟⲩⲛ ⲉⲣⲟϥ.
(24/7) ⲙⲡⲣⲧⲣⲉⲛϯϩⲧⲏⲛ ⲉⲛⲉⲧϥϫⲱ ⲙⲙⲟⲟⲩ ⲁⲩⲱ ⲙⲡⲣⲧⲣⲉⲛⲣϩⲟⲧⲉ ϩⲏⲧⲟⲩ ⲛⲛϥⲫⲁⲛⲧⲁⲥⲓⲁ ⲛⲛⲟⲩϫ.
(24/8) ⲛⲟⲩⲟⲉⲓⲛⲅⲁⲣ ⲁⲛⲡⲉ ⲙⲙⲉ ⲡⲉⲧⲣⲟⲩⲟⲉⲓⲛ ⲉⲣⲟⲟⲩ, ⲁⲗⲗⲁ ⲉⲩϥⲉⲓ ϩⲁⲡⲉⲓⲛⲉ ⲙⲛⲛⲙⲙⲁⲉⲓⲛ ⲙⲡⲕⲱϩⲧ ⲉⲧⲥⲃⲧⲱⲧ ⲛⲁⲩ ⲡⲁⲓ ⲉⲧⲟⲩⲛⲁⲣⲟⲕϩⲟⲩ ⲛϩⲏⲧϥ ⲉⲩⲡⲓⲣⲁⲍⲉ ⲁⲩⲱ ⲉⲩϯϩⲟⲧⲉ ⲛⲛⲣⲱⲙⲉ ϩⲣⲁⲓ ⲛϩⲏⲧⲟⲩ.
(24/9) ⲉⲧⲃⲉⲡⲁⲓ ⲉⲩϣⲁⲛⲟⲩⲱⲛϩ ⲉⲃⲟⲗ ⲧⲉⲛⲟⲩ ϣⲁⲩⲧⲁⲕⲟ ⲙⲉⲩⲉϣ- ϭⲙϭⲟⲙ ⲉϥⲗⲁⲡⲧⲉ ⲛⲗⲁⲁⲩ ⲛⲛⲙⲡⲓⲥⲧⲟⲥ ϣⲁⲩⲉⲓⲛⲉ ⲛⲙⲙⲁⲩ ⲙⲡⲉⲓⲛⲉ ⲙⲡⲕⲱϩⲧ ⲉⲧⲟⲩⲛⲁⲛⲟϫⲟⲩ ⲉⲣⲟϥ. ⲉⲧⲃⲉⲡⲁⲓ ⲛϣϣⲉ ⲁⲛ ⲉⲣϩⲟⲧⲉ ⲛϩⲏⲧⲟⲩ. ⲛⲉϩⲃⲏⲩⲉⲅⲁⲣ ⲉⲧⲟⲩⲉⲓⲣⲉ ⲙⲙⲟⲟⲩ ϩⲉⲛⲗⲁⲁⲩⲛⲉ.
(25/1) ⲁⲩⲱ ⲥⲉⲥⲃⲧⲱⲧ ⲉⲡⲱⲱⲛⲉ. ϩⲁϩ ⲛⲥⲟⲡ ϣⲁⲩⲣⲑⲉ ⲛⲛⲉⲧⲯⲁⲗⲗⲉⲓ ϩⲛⲟⲩⲱⲕⲙ ⲁⲩⲱ ϣⲁⲩϫⲱ ⲛϩⲉⲛⲗⲉⲝⲓⲥ ⲉⲃⲟⲗ ϩⲛⲛⲉⲅⲣⲁⲫⲏ.
(25/2) ϣⲁⲥϣⲱⲡⲉⲇⲉ ⲟⲛ ⲉⲛⲱϣ ⲛⲧⲟⲟⲩ ϩⲱⲟⲩ ϣⲁⲩⲧⲁⲩⲟ ⲛⲛⲉⲧⲛⲱϣ ⲙⲙⲟⲟⲩ. ϩⲉⲛⲥⲟⲡⲇⲉ ⲟⲛ ⲉⲛⲛⲕⲟⲧⲕ ϣⲁⲩⲛⲉϩⲥⲉ ⲙⲙⲟⲛ ⲉⲧⲣⲉⲛϣⲗⲏⲗ. ⲡⲁⲓⲇⲉ ϣⲁⲩⲁⲁϥ ⲛϩⲁϩ ⲛⲥⲟⲡ ⲥⲭⲉⲇⲱⲛ ⲉⲛⲥⲉⲕⲱ ⲙⲙⲟⲛ ⲁⲛ ⲉⲛⲕⲟⲧⲕ ϩⲟⲗⲱⲥ.
(25/3) ϩⲉⲛⲥⲟⲡⲇⲉ ⲟⲛ ⲉϣⲁⲩⲧⲛⲧⲱⲛⲟⲩ ⲉϩⲉⲛⲙⲟⲛⲁⲭⲟⲥ ⲉⲩϣⲁϫⲉ ϩⲛⲟⲩϩⲩⲡⲟⲕⲣⲏⲥⲓⲥ ϩⲱⲥ ⲣⲉϥϣⲙϣⲉⲛⲟⲩⲧⲉ ϫⲉⲕⲁⲥ ⲉⲩⲛⲁⲡⲗⲁⲛⲁ ⲙⲙⲱⲧⲛ ϩⲙⲡⲉⲓⲥⲭⲏⲙⲁ ⲛⲧⲉⲓⲙⲓⲛⲉ ⲙⲛⲛⲥⲱⲥ ⲛⲥⲉⲥⲱⲕ ⲙⲙⲱⲧⲛ ⲉⲡⲙⲁ ⲉⲧⲉϩⲛⲁⲩ.
(25/4) ⲁⲗⲗⲁ ⲛϣϣⲉ ⲁⲛ ⲉⲡⲣⲟⲥⲉⲭⲉ ⲉⲣⲟⲟⲩ ⲕⲁⲛ ⲉⲩϣⲁⲛⲛⲉϩⲥⲉ ⲙⲙⲱⲧⲛ ⲉϣⲗⲏⲗ. ⲛⲉⲩⲉⲓⲣⲉⲅⲁⲣ ⲙⲡⲁⲓ ⲁⲛ ⲉⲧⲃⲉⲟⲩϩⲟⲧⲉ ⲛⲧⲉⲡⲛⲟⲩⲧⲉ ϩⲱⲥ ⲉⲩϥⲓⲣⲟⲟⲩϣ ϩⲁⲣⲱⲧⲛ, ⲁⲗⲗⲁ ϫⲉⲕⲁⲥ ⲉⲩⲉⲓⲛⲉ ⲛⲛⲃⲁⲗϩⲏⲧ ⲉⲩⲙⲛⲧⲁⲧⲛⲁϩⲧⲉ ⲉⲧⲣⲉⲩⲣⲁⲧⲥⲟⲟⲩⲛ ⲉⲡⲉⲩⲱⲛϩ ⲁⲩⲱ ⲛⲥⲉⲟⲡⲥ ϩⲙⲡⲉⲩϩⲏⲧ ϫⲉⲉⲣⲉⲧⲉⲩⲁⲥⲕⲏⲥⲓⲥ ⲛⲁϯϩⲏⲩ ⲙⲙⲟⲟⲩ.
(25/5) ϣⲁⲩⲧⲣⲉⲛⲣⲱⲙⲉⲅⲁⲣ ⲉⲓⲙⲉ ⲉⲡⲃⲓⲟⲥ ⲛⲧⲙⲛⲧⲙⲟⲛⲁⲭⲟⲥ ⲛⲥⲉⲉⲛⲅ- ⲕⲁϭⲓ ⲉⲣⲟϥ ϩⲱⲥ ⲉϥϩⲟⲣϣ ⲉⲡⲉϩⲟⲩⲟ ⲁⲩⲱ ϣⲁⲩϯϫⲣⲟⲡ ⲛⲛⲉⲧⲡⲟⲗⲓⲧⲉⲩⲉ ⲟⲩⲃⲏⲩ.
(26/1) ⲛⲉⲡⲣⲟⲫⲏⲧⲏⲥϭⲉ ⲛⲧⲁⲩⲧⲛⲛⲟⲟⲩⲥⲟⲩ ϩⲓⲧⲙⲡϫⲟⲉⲓⲥ ⲁⲩⲣⲛⲁⲓ ⲛⲧⲉⲓⲙⲓⲛⲉ ⲛⲛⲉⲃⲓⲏⲛ ⲉⲩϫⲱ ⲙⲙⲟⲥ ϫⲉⲟⲩⲟⲓ ⲙⲡⲉⲧⲥⲟ ⲙⲡⲉⲧ ϩⲓⲧⲟⲩⲱϥ ⲛⲟⲩⲧⲁⲕⲟ ⲙⲛⲟⲩⲥⲃⲱ ⲉⲥϩⲟⲟⲩ. ⲛⲉⲓϩⲃⲏⲩⲉⲇⲉ ⲛⲧⲉⲓⲙⲓⲛⲉ ⲙⲛⲛⲉⲓⲙⲉⲉⲩⲉ ⲛϩⲏⲧ ⲉⲩⲁⲛⲁⲥⲧⲣⲉⲫⲉ ⲛⲧⲉϩⲓⲏ ⲉⲧϫⲓⲙⲟⲉⲓⲧ ⲉϩⲟⲩⲛ ⲉⲧⲁⲣⲉⲧⲏ.
(26/2) ⲡϫⲟⲉⲓⲥⲇⲉ ⲁϥⲧⲱⲙ ⲉⲣⲱⲟⲩ ⲛⲛⲇⲁⲓⲙⲱⲛ ⲁⲩⲱ ⲁϥⲕⲱⲗⲩ ⲙⲙⲟⲟⲩ ⲉⲧⲙϣⲁϫⲉ ⲕⲁⲛ ⲉⲩϣⲁⲛϣⲁϫⲉ ⲉⲧⲃⲉⲧⲙⲉ ⲟⲛ. ⲟⲩⲙⲉⲅⲁⲣⲡⲉ ⲡⲉⲛⲧⲁⲩϫⲟⲟϥ ϫⲉⲛⲧⲟⲕⲡⲉ ⲡϣⲏⲣⲉ ⲙⲡⲛⲟⲩⲧⲉ.
(26/3) ⲁⲗⲗⲁ ⲁϥⲉⲡⲓⲧϥⲙⲁ ⲛⲁⲩ ϫⲉⲕⲁⲥ ⲛⲛⲉⲩϫⲱ ⲛⲧⲉⲩⲕⲁⲕⲓⲁ ⲛⲥⲉⲧⲁϩⲥ ⲙⲛⲧⲙⲉ ⲁⲩⲱ ⲟⲛ ϥϯⲥⲃⲱ ⲛⲁⲛ ⲉⲧⲙⲡⲣⲟⲥⲉⲭⲉ ⲉ{ⲧⲁϩⲥ ⲙⲛ}ⲛⲁⲓ ⲛⲧⲉⲓⲙⲓⲛⲉ ⲉⲛⲉϩ ⲕⲁⲛ ⲉϣⲱⲡⲉ ⲛⲥⲉⲣⲑⲉ ⲛⲛⲉⲧⲧⲁⲩⲟ ⲛⲧⲙⲉ.
(26/4) ⲁⲛⲟⲛⲅⲁⲣ ⲟⲩⲛⲧⲁⲛ ⲙⲙⲁⲩ ⲛⲛⲉⲅⲣⲁⲫⲏ ⲁⲩⲱ ⲧⲙⲛⲧⲣⲙϩⲉ ⲉⲃⲟⲗ ϩⲓⲧⲙⲡⲥⲱⲧⲏⲣ ϫⲉⲕⲁⲥ ⲛⲛⲉⲛϫⲓⲥⲃⲱ ⲉⲃⲟⲗ ϩⲓⲧⲙⲡⲇⲓⲁⲃⲟⲗⲟⲥ ⲡⲁⲓ ⲉⲧⲉⲙⲡⲉϥϭⲱ ϩⲛⲧⲉϥⲧⲁⲝⲓⲥ, ⲁⲗⲗⲁ ⲁϥⲙⲉⲉⲩⲉ ⲉϩⲉⲛϩⲃⲏⲩⲉ ⲉⲩϩⲟⲟⲩ.
(26/5) ⲉⲁϥⲧⲁⲩⲉϩⲉⲛⲗⲉⲝⲓⲥ ϩⲛⲧⲉⲅⲣⲁⲫⲏ ⲁⲡϫⲟⲉⲓⲥ ⲕⲱⲗⲩ ⲙⲙⲟϥ ⲉϥϫⲱ ⲙⲙⲟⲥ ϫⲉⲡⲉϫⲉⲡⲛⲟⲩⲧⲉ ⲙⲡⲣⲉϥⲣⲛⲟⲃⲉ ϫⲉⲉⲧⲃⲉⲟⲩ ⲛⲧⲟⲕ ⲕϣⲁϫⲉ ϩⲛⲛⲁⲇⲓⲕⲁⲓⲱⲙⲁ ⲁⲩⲱ ⲕϫⲓ ⲛⲧⲁⲇⲓⲁⲑⲏⲕⲏ ϩⲓⲣⲛⲣⲱⲕ.
(26/6) ⲥⲉⲉⲓⲣⲉⲇⲉ ⲛϩⲱⲃ ⲛⲓⲙ ⲥⲉϣⲁϫⲉ ⲁⲩⲱ ⲥⲉϣⲧⲣⲧⲱⲣ ⲥⲉϩⲩⲡⲟⲕⲣⲓⲛⲉ ⲁⲩⲱ ⲥⲉⲉⲓⲣⲉ ⲙⲡⲉⲧⲉⲩⲟⲩⲁϣϥ ϫⲉⲕⲁⲥ ⲉⲩⲉⲣϩⲁⲗ ⲛⲛⲃⲁⲗϩⲏⲧ. ⲥⲉⲉⲓⲣⲉⲇⲉ ⲟⲛ ⲛϩⲉⲛϩⲣⲟⲟⲩ ⲉⲩⲛⲁϣⲧ ⲥⲉⲥⲱⲃⲉ ϩⲛⲟⲩⲙⲛⲧⲁⲧϩⲏⲧ ⲁⲩⲱ ⲥⲉⲥⲩⲣⲓⲍⲉ. ⲉϣⲱⲡⲉⲇⲉ ⲙⲛⲗⲁⲁⲩ ϯ ⲛϩⲧⲏϥ ⲉⲣⲟⲟⲩ ϣⲁⲩⲣⲓⲙⲉ ⲛⲥⲉⲛⲉϩⲡⲉ ϩⲱⲥ ⲉⲁⲩϫⲣⲟ ⲉⲣⲟⲟⲩ.
(27/1) ⲡϫⲟⲉⲓⲥⲇⲉ ϣⲁϥⲧⲱⲙ ⲉⲣⲱⲟⲩ ⲛⲛⲇⲁⲓⲙⲱⲛⲓⲟⲛ. ⲁⲛⲟⲛⲇⲉ ⲉⲁⲛϫⲓⲥⲃⲱ ϩⲓⲧⲛⲛⲉⲧⲟⲩⲁⲁⲃ ϣϣⲉ ⲉⲣⲟⲛ ϩⲱⲱⲛ ⲉⲧⲣⲉⲛⲉⲓⲣⲉ ⲛⲑⲉ ⲛⲧⲁⲛⲉⲧⲙⲙⲁⲩ ⲁⲁⲥ.
(27/2) ⲕⲁⲓⲅⲁⲣ ⲛⲉⲧⲙⲙⲁⲩ ϩⲱⲟⲩ ϩⲙⲡⲧⲣⲉⲩⲛⲁⲩ ⲉⲛⲁⲓ ⲁⲩϫⲟⲟⲥ ϫⲉϩⲙⲡⲧⲣⲉⲡⲣⲉϥⲣⲛⲟⲃⲉ ⲁϩⲉⲣⲁⲧϥ ⲙⲡⲁⲙⲧⲟ ⲉⲃⲟⲗ ⲁⲓⲣⲙⲡⲟ ⲁⲓϣⲧⲟⲣⲧⲣ ⲁⲓⲕⲁⲣⲱⲓ ⲉⲃⲟⲗ ϩⲛⲛⲁⲅⲁⲑⲟⲛ
(27/3) ⲁⲩⲱ ⲟⲛ ϫⲉⲁⲓⲣⲑⲉ ⲛⲛⲟⲩⲁⲗ ⲉⲙⲉϥⲥⲱⲧⲙ ⲁⲩⲱ ⲛⲑⲉ ⲛⲛⲟⲩⲙⲡⲟ ⲉⲙⲉϥⲟⲩⲱⲛ ⲛⲣⲱϥ ⲁⲓⲣⲑⲉ ⲛⲛⲟⲩⲣⲱⲙⲉ ‹ⲉ›ⲛϥⲥⲱⲧⲙ ⲁⲛ.
(27/4) ⲁⲛⲟⲛⲇⲉ ϩⲱⲱⲛ ⲙⲡⲣⲧⲣⲉⲛⲥⲱⲧⲙ ⲉⲣⲟⲟⲩ ϩⲱⲥⲧⲉ ϫⲉϩⲉⲛϣⲙⲙⲟ ⲉⲣⲟⲛⲛⲉ. ⲕⲁⲛ ⲉⲩϣⲁⲛⲛⲉϩⲥⲉ ⲙⲙⲟⲛ ⲉⲡⲉϣⲗⲏⲗ ⲛⲥⲉϣⲁϫⲉ ⲛⲙⲙⲁⲛ ⲉⲧⲃⲉϩⲉⲛⲛⲏⲥϯⲁ ⲙⲡⲣⲧⲣⲉⲛⲟⲩⲱϣⲃ ⲛⲁⲩ. ⲙⲁⲣⲉⲛϯϩⲧⲏⲛϭⲉ ⲛⲧⲟϥ ⲉⲧⲉⲥⲡⲟⲩⲇⲏ ⲛⲧⲛⲁⲥⲕⲏⲥⲓⲥ. ⲉⲩⲉⲓⲣⲉⲅⲁⲣ ⲛϩⲱⲃ ⲛⲓⲙ ϩⲛⲟⲩⲕⲣⲟϥ.
(27/5) ⲛϣϣⲉ ⲁⲛ ⲉⲣϩⲟⲧⲉ ⲛϩⲏⲧⲟⲩ ⲕⲁⲛ ⲉⲩϣⲁⲛⲁⲡⲉⲓⲗⲏ ⲛⲁⲛ ⲉⲡⲙⲟⲩ. ϩⲉⲛⲁⲧϭⲟⲙⲅⲁⲣⲛⲉ ⲁⲩⲱ ⲙⲛϭⲟⲙ ⲙⲙⲟⲟⲩ ⲉⲣⲗⲁⲁⲩ ⲛⲁⲛ ⲙⲡⲉⲑⲟⲟⲩ.
(28/1) ⲧⲉⲛⲟⲩϭⲉ ϯⲛⲁϫⲛⲟⲟⲩ ⲉⲧⲣⲁϫⲱ ⲛⲛⲁⲓ ϩⲛⲟⲩϣⲱⲱⲧ ⲉⲃⲟⲗ. ⲥⲉⲛⲁϣⲱⲡⲉⲅⲁⲣ ⲛⲏⲧⲛ ϩⲛⲟⲩⲱⲣϫ ⲛϭⲓⲡⲣⲡⲙⲉⲉⲩⲉ ⲛⲛⲁⲓ. ⲛⲧⲉⲣⲉϥ‹ⲉⲡⲓⲇ›ⲉⲓⲙⲉ ⲛϭⲓⲡϫⲟⲉⲓⲥ ⲁⲡϫⲁϫⲉ ϩⲉ ⲁϥⲣϭⲱⲃ ⲙⲛⲛⲉϥⲙⲉⲉⲩⲉ.
(28/2) ⲉⲧⲃⲉⲡⲁⲓϭⲉ ⲙⲛϭⲟⲙ ⲙⲙⲟϥ ⲉⲣⲗⲁⲁⲩ ⲛⲁⲛ ⲉⲡⲧⲏⲣϥ ϩⲱⲥ ⲧⲩⲣⲁⲛⲛⲟⲥ ⲛⲧⲉⲣⲉϥϩⲉ ⲛⲉϥϭⲉⲉⲧ ⲁⲛϭⲉⲡⲉ ⲁⲗⲗⲁ ⲛϥⲁⲡⲉⲓⲗⲏ ϩⲙⲡϣⲁϫⲉ ⲙⲙⲁⲧⲉ. ⲁⲩⲱ ⲙⲁⲣⲉⲡⲟⲩⲁ ⲡⲟⲩⲁ ⲙⲙⲱⲧⲛ ⲙⲉⲉⲩⲉ ⲉⲡⲁⲓ ⲛⲧⲉⲓⲙⲓⲛⲉ ⲁⲩⲱ ⲟⲩⲛϭⲟⲙ ⲙⲙⲟϥ ⲉⲕⲁⲧⲁⲫⲣⲟⲛⲉⲓ ⲛⲛⲉⲇⲁⲓⲙⲱⲛⲓⲟⲛ.
(28/3) ⲛⲉⲩⲙⲏⲣϭⲉ {ⲁⲛ} ⲛϩⲉⲛⲥⲱⲙⲁ ⲛⲧⲉⲓⲙⲓⲛⲉ ⲛⲑⲉ ⲛⲛⲁⲛⲟⲛ ⲉⲧⲛϣⲟⲟⲡ ⲙⲙⲟⲥ ⲉⲛⲉⲟⲩⲛϣϭⲟⲙⲡⲉ ⲉⲧⲣⲉⲩϫⲟⲟⲥ {ⲡⲉ}ϫⲉⲛⲧⲛϭⲓⲛⲉ ⲁⲛ ⲛⲛⲣⲱⲙⲉ ⲉⲩϩⲱⲡ ⲙⲙⲟⲟⲩ, ⲉⲛϣⲁⲛϩⲉⲇⲉ ⲉⲣⲟⲟⲩ ⲧⲛⲛⲁⲣⲡⲉⲑⲟⲟⲩ ⲛⲁⲩ.
(28/4) ⲁⲛⲟⲛϭⲉ ϩⲱⲱⲛ ⲉⲛⲉⲩⲛϭⲟⲙ ⲙⲙⲟⲛⲡⲉ ⲉϩⲱⲡ ⲙⲙⲟⲛ ⲉⲧⲙⲧⲣⲉⲩⲛⲁⲩ ⲉⲣⲟⲛ ⲏ ⲉϣⲧⲁⲙ ⲙⲡⲣⲟ ⲉⲣⲱⲛ{ⲡⲉ}.
(28/5) ⲉϣϫⲉⲥⲉϣⲟⲟⲡⲇⲉ ⲁⲛ ⲛⲧⲉⲓϩⲉ, ⲁⲗⲗⲁ ⲉⲣⲉⲛⲣⲟ ϣⲟⲧⲙ ⲟⲩⲛϣϭⲟⲙ ⲙⲙⲟⲟⲩ ⲉⲉⲓ ⲉϩⲟⲩⲛ ϩⲙⲡⲁⲏⲣ ⲁⲩⲱ ⲥⲉϣⲟⲟⲡ ϩⲙⲡⲁⲏⲣ ⲧⲏⲣϥ ⲛⲧⲟⲟⲩ ⲙⲛⲡⲉⲧⲟ ⲛⲛⲟϭ ⲉⲣⲟⲟⲩ ⲡⲇⲓⲁⲃⲟⲗⲟⲥ. ϩⲛⲙⲁⲓⲡⲉⲑⲟⲟⲩⲅⲁⲣⲛⲉ ⲁⲩⲱ ⲉⲩⲥⲃⲧⲱⲧ ⲉⲣⲡⲉⲑⲟⲟⲩ ⲛⲛⲁⲩ ⲛⲓⲙ ⲁⲩⲱ ⲕⲁⲧⲁⲑⲉ ⲛⲧⲁⲡⲥⲱⲧⲏⲣ ϫⲟⲟⲥ ϫⲉⲟⲩⲣⲉϥϩⲉⲧⲃⲣⲱⲙⲉⲡⲉ ϫⲓⲛⲉϣⲟⲣⲡ ⲛϭⲓⲡⲉⲓⲱⲧ ⲛⲧⲕⲁⲕⲓⲁ. ⲁⲛⲟⲛⲇⲉ ⲧⲛⲟⲛϩ ⲁⲩⲱ ⲧⲛⲡⲟⲗⲓⲧⲉⲩⲉ ⲉϩⲟⲩⲛ ⲉⲣⲟⲟⲩ. ⲥⲉⲟⲩⲟⲛϩϭⲉ ⲉⲃⲟⲗ ϫⲉⲙⲛϭⲟⲙ ⲙⲙⲟⲟⲩ ⲉⲣⲗⲁⲁⲩ. ⲟⲩⲇⲉ ⲟⲛ ⲙⲛⲙⲁ ⲕⲱⲗⲩ ⲙⲙⲟⲟⲩ ⲉⲧⲙⲣⲡⲉⲑⲟⲟⲩ ⲛⲁⲛ ⲟⲩⲇⲉ ⲁⲛⲟⲛ ⲛⲉⲩϣⲃⲉⲉⲣ ⲁⲛ ϫⲉⲕⲁⲥ ⲉⲩⲉϯⲥⲟ ⲉⲣⲟⲛ ⲟⲩⲇⲉ ⲛϩⲉⲛⲙⲁⲓⲡⲉⲧⲛⲁⲛⲟⲩϥ ⲁⲛⲛⲉ ϫⲉⲕⲁⲥ ⲉⲩⲉⲧⲁϩⲟⲟⲩ ⲉⲣⲁⲧⲟⲩ ⲁⲗⲗⲁ ϩⲉⲛⲡⲟⲛⲏⲣⲟⲥⲛⲉ ⲉⲡⲉϩⲟⲩⲟ ⲁⲩⲱ ⲙⲛⲗⲁⲁⲩ ⲟ ⲛⲣⲟⲟⲩϣ ⲛⲁⲩ ⲛⲥⲁⲣⲡⲉⲑⲟⲟⲩ ⲛⲛⲉⲧⲙⲉ ⲛⲧⲁⲣⲉⲧⲏ ⲙⲛⲛⲉⲧϣⲙϣⲉ ⲙⲡⲛⲟⲩⲧⲉ [...]
(28/8) ⲉⲃⲟⲗ ϫⲉⲙⲛϣϭⲟⲙ ⲙⲙⲟⲟⲩ ⲛⲛⲣⲗⲁⲁⲩ ⲛⲁⲛ ⲉⲧⲃⲉⲡⲁⲓ ⲥⲉⲕⲱⲛⲥ ⲙⲙⲟⲟⲩ ⲙⲁⲩⲁⲁⲩ ϫⲉⲙⲛϣϭⲟⲙ ⲙⲙⲟⲟⲩ ⲉⲣⲗⲁⲁⲩ ⲛⲛⲉⲧⲟⲩⲁⲡⲉⲓⲗⲏ ⲉⲣⲟⲟⲩ. ϣϣⲉⲇⲉ ⲟⲛ ⲉⲣⲟⲛ ⲉⲉⲓⲙⲉ ⲉⲡⲉⲓⲕⲉϩⲱⲃ ϫⲉⲕⲁⲥ ⲛⲛⲉⲛⲣ ϩⲟⲧⲉ ϩⲏⲧⲟⲩ. ⲉⲛⲉⲟⲩⲛϣϭⲟⲙ ⲙⲙⲟⲟⲩ ⲛⲉⲩⲛⲁⲉⲓ ⲁⲛⲡⲉ ⲙⲛϩⲉⲛⲕⲉⲙⲏⲏϣⲉ ⲟⲩⲇⲉ ⲛⲉⲩⲛⲁⲉⲓⲣⲉ ⲁⲛⲡⲉ ⲛϩⲉⲛⲫⲁⲛⲧⲁⲥⲓⲁ ⲟⲩⲇⲉ ⲛⲉⲩⲛⲁⲉⲓⲣⲉ ⲁⲛⲡⲉ ⲛϩⲉⲛⲕⲟⲧⲥ ⲉⲩϣⲓⲃⲉ ⲙⲡⲉⲩⲥⲭⲏⲙⲁ, ⲁⲗⲗⲁ ⲛⲉⲣⲉⲟⲩⲁ ⲛⲟⲩⲱⲧ ⲛⲁⲣⲱϣⲉⲡⲉ ⲉⲧⲣⲉϥⲣⲡⲉⲧⲉϥⲟⲩⲁϣϥ ⲛⲁⲛ. ⲁⲩⲱ ⲟⲛ ϫⲉⲡⲉⲧⲉⲟⲩⲛⲧϥⲉⲝⲟⲩⲥⲓⲁ ⲙⲙⲁⲩ ⲉⲛϥϩⲱⲧⲃ ⲁⲛ ϩⲛⲟⲩⲫⲁⲛⲧⲁⲥⲓⲁ ⲟⲩⲇⲉ ⲛϥⲣⲭⲣⲓⲁ ⲁⲛ ⲛϩⲉⲛⲙⲏⲏϣⲉ ⲁⲗⲗⲁ ⲛⲑⲉ ⲉⲧϥⲟⲩⲁϣⲥ ⲛⲧⲟϥ ⲛⲧⲉⲩⲛⲟⲩ ϣⲁϥⲭⲣⲱ ⲛⲧⲉⲝⲟⲩⲥⲓⲁ.
(28/9) ⲛⲇⲁⲓⲙⲱⲛⲓⲟⲛⲇⲉ ⲛⲧⲟⲟⲩ ⲙⲛϭⲟⲙ ⲙⲙⲟⲟⲩ ⲉⲣⲗⲁⲁⲩ ⲉⲩⲥⲱⲃⲉ ⲛⲑⲉ ⲛⲛⲉⲧϩⲛⲛⲉⲥⲕⲩⲛⲏ ⲉⲩϣⲓⲃⲉ ⲛⲛⲉⲩⲥⲙⲟⲧ ⲁⲩⲱ ⲉⲩϯϩⲟⲧⲉ ⲛⲛϣⲏⲣⲉ ⲕⲟⲩⲓ ϩⲛϩⲉⲛⲙⲏⲏϣⲉ ⲙⲫⲁⲛⲧⲁⲥⲓⲁ ⲙⲛⲛⲉⲩϩⲣⲃ ⲛⲁⲓ ⲉⲧⲉⲛϣϣⲉ ⲛϩⲟⲩⲟ ⲉⲕⲁⲧⲁⲫⲣⲟⲛⲉⲓ ⲙⲙⲟⲟⲩ. ⲉⲓⲙⲉϭⲉ ⲛⲏⲧⲛ ϫⲉϩⲉⲛⲁⲧϭⲟⲙⲛⲉ.
(28/10) ⲡⲁⲅⲅⲉⲗⲟⲥⲇⲉ ⲛⲧⲙⲉ ⲛⲧⲁⲩⲧⲛⲛⲟⲟⲩϥ ϣⲁⲛⲁⲥⲥⲩⲣⲓⲟⲥ ⲉⲃⲟⲗ ϩⲓⲧⲙⲡϫⲟⲉⲓⲥ ⲙⲡⲉϥⲣⲭⲣⲓⲁ ⲛϩⲉⲛⲙⲏⲏϣⲉ ⲟⲩⲇⲉ ϩⲉⲛⲫⲁⲛⲧⲁⲥⲓⲁ ϩⲓⲃⲟⲗ ⲟⲩⲇⲉ ϩⲉⲛϩⲣⲟⲟⲩ ⲁⲗⲗⲁ ϩⲛⲟⲩⲥϭⲣⲉϩⲧ ⲁϥⲭⲣⲱ ϩⲛⲟⲩⲉⲝⲟⲩⲥⲓⲁ ⲁⲩⲱ ⲁϥⲙⲟⲩⲟⲩⲧ ⲙⲙⲛⲧϣⲙⲏⲛ ⲛⲧⲃⲁ ⲟⲩϭⲟⲥ. ⲛⲁⲓⲇⲉ ⲙⲛϣϭⲟⲙ ⲙⲙⲟⲟⲩ ⲉⲣⲗⲁⲁⲩ ⲁⲗⲗⲁ ⲥⲉⲡⲉⲓⲣⲁⲍⲉ ⲁⲩⲱ ⲥⲉϯϩⲟⲧⲉ ϩⲛϩⲉⲛⲫⲁⲛⲧⲁⲥⲓⲁ.
(29/1) ⲉⲣϣⲁⲛⲟⲩⲁ ⲙⲉⲉⲩⲉ ⲉⲃⲟⲗ ⲉⲛⲉϩⲃⲏⲩⲉ ⲛⲓⲱⲃ ⲛϥϫⲟⲟⲥ ϫⲉⲉⲧⲃⲉⲟⲩ ⲛⲧⲉⲣⲉϥⲉⲓ ⲉⲃⲟⲗ ⲛϭⲓⲡⲇⲓⲁⲃⲟⲗⲟⲥ ⲁϥⲉⲓⲣⲉ ⲛⲁϥ ⲛⲛⲉⲓⲡⲉⲑⲟⲟⲩ ⲧⲏⲣⲟⲩ ⲁϥϥⲉⲓⲙⲉⲛ ⲛⲧⲟⲟⲧϥ ⲛⲛⲉϥϩⲩⲡⲁⲣⲭⲟⲛⲧⲁ ⲁⲩⲱ ⲛⲉϥϣⲏⲣⲉ ⲁϥⲙⲟⲟⲩⲧⲟⲩ ⲁϥⲣⲁϩⲧϥ ϩⲛⲟⲩⲥⲁϣ ⲉϥϩⲟⲟⲩ. ⲙⲁⲣⲉϥⲉⲓⲙⲉϭⲉ ⲛⲁϥ ϫⲉⲙⲡⲇⲓⲁⲃⲟⲗⲟⲥ ⲁⲛ ⲡⲉⲛⲧⲁϥϭⲙϭⲟⲙ ⲁϥⲣⲡⲁⲓ, ⲁⲗⲗⲁ ⲡⲛⲟⲩⲧⲉ ⲡⲉⲛⲧⲁϥϯ ⲙⲙⲟϥ ⲉⲧⲟⲟⲧϥ ⲉⲧⲣⲉϥⲡⲓⲣⲁⲍⲉ ⲙⲙⲟϥ.
(29/2) ⲡⲁⲓⲅⲁⲣ ⲙⲛϣϭⲟⲙ ⲙⲙⲟϥ ⲉⲣⲗⲁⲁⲩ. ⲁϥⲁⲓⲧⲉⲓⲇⲉ ⲛⲧⲉⲣⲉϥϫⲓ ⲛⲧⲉⲝⲟⲩⲥⲓⲁ ⲁϥⲣⲛⲁⲓ ⲛⲁϥ.
(29/3) ϩⲱⲥⲧⲉ ϩⲙⲡⲁⲓ ⲛϩⲟⲩⲟ ϥⲙⲡϣⲁ ⲛϭⲓⲡϫⲁϫⲉ ⲉⲧⲣⲉⲩⲥⲟϣϥ ϫⲉⲙⲡⲉϥⲉϣϭⲙϭⲟⲙ ⲉⲩⲣⲱⲙⲉ ⲛⲛⲟⲩⲱⲧ ⲛⲇⲓⲕⲁⲓⲟⲥ. ⲉⲛⲉϥⲛⲁⲉϣϭⲙϭⲟⲙⲅⲁⲣⲡⲉ ⲛⲉϥⲛⲁⲁⲓⲧⲉⲓ ⲙⲙⲟϥ ⲁⲛⲡⲉ. ⲛⲧⲉⲣⲉϥⲁⲓⲧⲓⲇⲉ ⲁⲛ ⲛⲛⲟⲩⲥⲟⲡ ⲛⲛⲟⲩⲱⲧ ⲁⲗⲗⲁ ⲥⲛⲁⲩ ⲁϥⲟⲩⲱⲛϩ ⲉⲃⲟⲗ ϫⲉⲟⲩⲁⲧϭⲟⲙⲡⲉ ⲁⲩⲱ ⲙⲛϣϭⲟⲙ ⲙⲙⲟϥ ⲉⲣⲗⲁⲁⲩ.
(29/4) ⲛⲛⲟⲩϣⲡⲏⲣⲉ ⲁⲛⲧⲉ ⲧⲁⲓ ϫⲉⲙⲡⲉϥⲉϣϭⲙϭⲟⲙ ⲉϩⲟⲩⲛ ⲉⲓⲱⲃ ⲙⲛⲛⲉϥⲕⲉⲧⲃⲛⲟⲟⲩⲉ ⲛⲥⲁⲃⲏⲗ ϫⲉⲁⲡⲛⲟⲩⲧⲉ ⲥⲩⲛⲭⲱⲣⲉⲓ ⲛⲁϥ.
(29/5) ϣⲁϩⲣⲁⲓ ⲉⲛⲕⲉⲣⲓⲣ ⲙⲛⲧϥⲉⲝⲟⲩⲥⲓⲁ ⲙⲙⲁⲩ ⲉϩⲟⲩⲛ ⲉⲣⲟⲟⲩ. ⲁⲩⲥⲉⲡⲥⲡϫⲟⲉⲓⲥⲇⲉ ⲕⲁⲧⲁⲑⲉ ⲉⲧⲥⲏϩ ϩⲙⲡⲉⲩⲁⲅⲅⲉⲗⲓⲟⲛ ⲉⲩϫⲱ ⲙⲙⲟⲥ ϫⲉⲙⲁϫⲟⲟⲩⲛ ⲉϩⲟⲩⲛ ⲉⲧⲁⲅⲅⲉⲗⲏ ⲛⲛⲉϣⲁⲩ. ⲉϣϫⲉⲙⲛⲧⲟⲩⲉⲝⲟⲩⲥⲓⲁ ⲉϩⲟⲩⲛ ⲉⲛⲉⲣⲓⲣ ⲡⲟⲥⲱ ⲙⲁⲗⲗⲟⲛ ⲟⲩⲛⲧⲁⲩ ⲙⲙⲁⲩ ⲉϩⲟⲩⲛ ⲉⲛⲣⲱⲙⲉ ⲛⲁⲓ ⲛⲧⲁⲩⲥⲟⲛⲧⲟⲩ ⲕⲁⲧⲁⲑⲓⲕⲱⲛ ⲙⲡⲛⲟⲩⲧⲉ.
(30/1) ⲡⲛⲟⲩⲧⲉϭⲉ ⲙⲁⲩⲁⲁϥ ⲡⲉⲧⲉϣϣⲉⲡⲉ ⲉⲣϩⲟⲧⲉ ϩⲏⲧϥ ⲛⲧⲛⲕⲁⲧⲁⲫⲣⲟⲛⲉⲓ ⲛⲛⲁⲓ ⲛⲧⲉⲓⲙⲓⲛⲉ ⲛⲧⲛⲧⲙⲟⲡⲟⲩ ⲉⲡⲧⲏⲣϥ. ⲛϩⲟⲩⲟⲇⲉ ⲛⲧⲟϥ ⲛϩⲟⲥⲟⲛ ⲥⲉⲉⲓⲣⲉ ⲛⲛⲁⲓ ⲙⲁⲣⲉⲛⲟⲩⲱϩ ⲉⲧⲟⲟⲧⲛ ⲉϩⲟⲩⲛ ⲉⲧⲁⲕⲥⲏⲥⲓ ⲕⲁⲧⲁⲣⲟⲟⲩ.
(30/2) ⲟⲩⲛⲟϭⲅⲁⲣ ⲛϩⲟⲡⲗⲟⲛ ⲉϥϯ ⲟⲩⲃⲏϥⲡⲉ ⲟⲩⲃⲓⲟⲥ ⲉϥⲥⲟⲩⲧⲱⲛ ⲙⲛⲟⲩⲡⲓⲥⲧⲓⲥ ⲉϩⲟⲩⲛ ⲉⲡⲛⲟⲩⲧⲉ. ⲥⲉⲣϩⲟⲧⲉ ⲛϩⲏⲧⲥ ⲛⲧⲛⲏⲥϯⲁ ⲙⲛⲧⲁⲥⲕⲏⲥⲓⲥ ⲙⲛⲡⲟⲩϣⲏ ⲛⲣⲟⲉⲓⲥ ⲙⲛⲡⲉϣⲗⲏⲗ ⲙⲛⲡⲉⲥϭⲣⲉϩⲧ ⲙⲛⲧⲙⲛⲧⲣⲙⲣⲁϣ ⲙⲛⲧⲙⲛⲧⲙⲁⲓϩⲏⲕⲉ ⲁⲩⲱ ⲧⲙⲛⲧⲛⲁ ⲙⲛⲧⲙⲛⲧⲁⲧϭⲱⲛⲧ ϩⲁⲑⲏⲇⲉ ⲛϩⲱⲃ ⲛⲓⲙ ⲧⲙⲛⲧⲥⲧⲙⲏⲧ ⲉϩⲟⲩⲛ ⲉⲡⲉⲭⲥ.
(30/3) ⲉⲧⲃⲉⲡⲁⲓⲅⲁⲣ ⲉⲩⲉⲓⲣⲉ ⲛⲛⲁⲓ ⲧⲏⲣⲟⲩ ϫⲉⲕⲁⲥ ⲛⲛⲉⲩϣⲱⲡⲉ ⲛϭⲓⲛⲉⲧϩⲱⲙ ⲉϩⲣⲁⲓ ⲉϫⲱⲟⲩ. ⲥⲉⲥⲟⲟⲩⲛ ⲛⲧⲉⲭⲁⲣⲓⲥ ⲛⲧⲁⲩⲧⲁⲁⲥ ⲛⲛⲙⲡⲓⲥⲧⲟⲥ ⲉϩⲟⲩⲛ ⲉⲣⲟⲟⲩ ⲉⲃⲟⲗ ϩⲓⲧⲙⲡⲥⲱⲧⲏⲣ ⲉϥϫⲱ ⲙⲙⲟⲥ ϫⲉⲉⲓⲥϩⲏⲏⲧⲉ ⲁⲛⲟⲕ ⲁⲓϯ ⲛⲏⲧⲛ ⲛⲧⲉⲝⲟⲩⲥⲓⲁ ⲉϩⲱⲙ ⲉϫⲛⲛⲛϩⲟϥ ⲙⲛⲛⲉⲟⲩⲟⲟϩⲉ ⲁⲩⲱ ⲉϫⲛⲧϭⲟⲙ ⲧⲏⲣⲥ ⲙⲡϫⲁϫⲉ.
(31/1) ⲕⲁⲛ ⲉⲩϣⲁⲛϩⲩⲡⲟⲕⲣⲓⲛⲉ ⲉⲩϫⲱ ⲛⲛⲉⲧⲛⲁϣⲱⲡⲉ ⲙⲡⲣⲧⲣⲉⲗⲁⲁⲩ ϯϩⲧⲏϥ ⲉⲥⲱⲧⲙ ⲛⲥⲱⲟⲩ. ϣⲁⲥϣⲱⲡⲉⲅⲁⲣ ⲛϩⲁϩ ⲛⲥⲟⲡ ⲛⲥⲉϫⲟⲟⲥ ⲉⲧⲃⲉⲛⲉⲥⲛⲏⲩ ⲉⲧⲛⲏⲩ ⲛⲁⲛ ⲁⲩⲱ ⲙⲛⲛⲥⲁϩⲉⲛϩⲟⲟⲩ ϣⲁⲣⲉⲛⲉⲧⲙⲙⲁⲩ ⲉⲓ. ⲛⲉⲣⲉⲛⲁⲓⲇⲉ ⲉⲓⲣⲉ ⲁⲛ ϩⲱⲥ ⲉⲩϥⲓⲣⲟⲟⲩϣ ϩⲁⲛⲉⲧⲥⲱⲧⲙ ⲁⲗⲗⲁ ϫⲉⲕⲁⲥ ⲉⲩⲉⲧⲱⲧ ⲙⲡⲉⲩϩⲏⲧ ⲉⲧⲣⲉⲩⲧⲁⲛ ϩⲟⲩⲧⲟⲩ ⲁⲩⲱ ⲙⲛⲛⲥⲱⲥ ⲉⲩϣⲁⲛϣⲱⲡⲉ ϩⲁⲧⲉⲩⲉⲝⲟⲩⲥⲓⲁ ⲛⲥⲉⲧⲁⲕⲟⲟⲩ.
(31/2) ⲁⲗⲗⲁ ⲉⲩϣⲁⲛϣⲁϫⲉ ϣϣⲉ ⲉⲣⲟⲛ ‹ⲉ›ⲉⲡⲓⲧⲓⲙⲁ ⲛⲁⲩ ϫⲉⲁⲛⲟⲛ ⲛⲧⲛⲣⲭⲣⲓⲁ ⲛⲁⲩ ⲁⲛ. ⲟⲩⲅⲁⲣⲧⲉ ⲧⲉϣⲡⲏⲣⲉ ⲉϣϫⲉⲥⲉ- ϩⲛϩⲉⲛⲥⲱⲙⲁ ⲉⲩⲡⲟⲕⲉ ⲡⲁⲣⲁⲛⲣⲱⲙⲉ ⲥⲉⲛⲁⲩ ⲉⲛⲉⲧⲛⲁⲁⲣⲭⲉⲓ ⲙⲙⲟⲟϣⲉ ϣⲁⲩⲣϣⲟⲣⲡ ⲛⲥⲉⲡⲱⲧ ⲛⲥⲉϫⲱ ⲙⲡϩⲱⲃ.
(31/3) ⲟⲩⲛⲟⲩⲁ ⲟⲛ ⲉϥⲧⲁⲗⲏⲩ ⲉⲩϩⲧⲟ ⲛⲁⲣϣⲟⲣⲡ ⲉⲡⲉⲧⲡⲏⲧ ϩⲛⲛⲉϥⲟⲩⲉⲣⲏⲧⲉ ⲛϥⲧⲁⲩⲉⲡϣⲁϫⲉ. ϩⲱⲥⲧⲉ ⲛϣϣⲉ ⲁⲛ ⲉⲣϣⲡⲏⲣⲉ ⲙⲙⲟⲟⲩ ϩⲙⲡⲉⲓⲕⲉϩⲱⲃ. ⲛⲥⲉⲛⲁⲉⲓⲙⲉⲇⲉ ⲁⲛ ⲉⲛⲉⲙⲡⲁⲧⲟⲩϣⲱⲡⲉ.
(31/4) ⲛⲉⲧⲟⲩⲛⲁⲩⲇⲉ ⲉⲣⲟⲟⲩ ⲛⲧⲟⲟⲩ ⲛⲉⲧⲉϣⲁⲩⲣϣⲟⲣⲡ ⲛⲥⲉⲡⲱⲧ ⲛⲑⲉ ⲛⲛⲣⲉϥϫⲓⲟⲩⲉ ⲛⲥⲉϫⲟⲟⲩ. ⲉϫⲛⲛⲁⲓⲇⲉ ⲟⲛ ⲥⲉⲧⲁⲩⲟ ⲛⲛⲟⲩⲛ ϩⲱⲱⲛ ⲁⲩⲱ ϫⲉⲁⲛⲥⲱⲟⲩϩ ⲉϩⲟⲩⲛ ⲉⲛⲉⲛⲉⲣⲏⲩ ⲁⲩⲱ ϫⲉⲧⲛⲧⲁⲩⲟ ⲛⲛⲉⲓϣⲁϫⲉ ⲉϩⲟⲩⲛ ⲉⲣⲟⲟⲩ ⲥⲉⲛⲁϫⲟⲟⲩ ⲙⲡⲁⲧⲉⲟⲩⲁ ⲃⲱⲕ ⲉⲃⲟⲗ ϩⲓⲧⲟⲟⲧⲛ ⲛϥϫⲟⲟⲩ.
(31/5) ⲡⲁⲓϭⲉ ⲟⲩⲛ ⲟⲩⲛϣϭⲟⲙ ⲛⲛⲟⲩϣⲏⲣⲉϣⲏⲙ ⲛⲣⲉϥⲡⲱⲧ ⲉⲁⲁϥ ⲁⲩⲱ ⲛϥⲣϣⲟⲣⲡ ⲉⲡⲉⲧⲉⲛϥϭⲉⲡⲏ ⲁⲛ ⲉⲙⲟⲟϣⲉ. ⲡⲉϯϫⲱⲇⲉ ⲙⲙⲟϥ ⲟⲩⲉⲧⲉⲓⲙⲓⲛⲉⲡⲉ. ⲉⲓϣⲁⲛⲟⲩⲁ ⲁⲣⲭⲉⲓ ⲙⲙⲟⲟϣⲉ ϫⲓⲛⲙⲁⲣⲏⲥ ⲏ ⲉⲃⲟⲗ ϩⲛⲕⲉⲭⲱⲣⲁ ⲉⲙⲡⲁⲧⲉϥⲁⲣⲭⲉⲓⲙⲉⲛ ⲛⲙⲟⲟϣⲉ ⲛⲥⲉⲥⲟⲟⲩⲛ ⲁⲛ ϫⲉⲉϥⲛⲁⲙⲟⲟϣⲉ. ⲉⲩϣⲁⲛⲛⲁⲩⲙⲉⲛ ⲉⲣⲟϥ ⲉⲁϥⲙⲟⲟϣⲉ ϣⲁⲩⲣϣⲟⲣⲡ ⲉⲣⲟϥ ⲉϥⲙⲟⲟϣⲉ ⲁⲩⲱ ϩⲁⲑⲏ ⲙⲡⲁⲧⲉϥⲉⲓ ϣⲁⲩϫⲟⲟⲥ ϫⲉⲙⲛⲛⲥⲁϩⲉⲛϩⲟⲟⲩ ⲡⲉⲧⲙⲙⲁⲩ ⲛⲏⲩ
(31/6) ⲁⲩⲱ ϣⲁⲥϣⲱⲡⲉ ⲛⲧⲉⲓϩⲉ ⲛⲧⲉⲛⲉⲧⲙⲟⲟϣⲉ ⲕⲟⲧⲟⲩ ⲉⲡⲁϩⲟⲩ ⲛⲧⲉⲛⲁⲓ ϣⲱⲡⲉ ⲛⲣⲉϥϫⲓϭⲟⲗ.
(32/1) ⲛⲧⲉⲓϩⲉ ⲟⲛ ϣⲁⲩⲣϩⲁϩ ⲛϣⲁϫⲉ ⲉⲧⲃⲉⲡⲙⲟⲟⲩ ⲙⲡⲉⲓⲉⲣⲟ. ⲉⲩϣⲁⲛⲛⲁⲩ ⲉϩⲁϩ ⲛϩⲱⲟⲩ ϩⲙⲡⲙⲁ ⲛⲛⲉϭⲟⲟϣ ⲉⲩⲥⲟⲟⲩⲛ ϫⲉϣⲁⲣⲉⲡⲉⲓⲉⲣⲟ ⲙⲟⲩϩ ⲉⲃⲟⲗ ϩⲛⲛⲉⲧⲙⲙⲁⲩ. ⲙⲡⲁⲧⲉⲡⲙⲟⲟⲩⲇⲉ ⲉⲓ ⲟⲛ ⲉⲕⲏⲙⲉ ϣⲁⲩⲣϣⲟⲣⲡ ⲛⲥⲉⲡⲱⲧ ⲛⲥⲉⲧⲁⲙⲟⲟⲩ.
(32/2) ⲡⲁⲓ ϩⲱⲱϥ ⲟⲩⲛϣϭⲟⲙ ⲛⲛⲟⲩⲣⲱⲙⲉ ⲛϥⲡⲱⲧ ⲛϥϫⲟⲟϥ ⲉⲛⲉⲟⲩⲛϣϭⲟⲙ ⲙⲙⲟⲟⲩ ⲉⲡⲱⲧ ⲛⲑⲉ ⲛⲛⲁⲓ.
(32/3) ⲁⲩⲱ ⲛⲑⲉ ⲙⲡⲉⲥⲕⲟⲡⲟⲥ ⲛⲇⲁⲇ ⲉϥⲃⲏⲕ ⲉϩⲣⲁⲓ ⲉⲡϫⲓⲥⲉ ⲉϣⲁϥⲣϣⲟⲣⲡ ⲉⲛⲁⲩ ⲉⲡⲉⲧⲛⲏⲩ ϩⲁⲑⲏ ⲙⲡⲉⲩⲟⲉⲓϣ. ⲛⲧⲟϥⲇⲉ ϩⲱⲱϥ ⲡⲉⲧⲡⲏⲧ ⲛϣⲟⲣⲡ ϣⲁϥⲧⲁⲩⲟ ϩⲁⲑⲏ ⲛϩⲉⲛⲕⲟⲟⲩⲉ ⲛⲛⲉⲙⲡⲁⲧⲟⲩϣⲱⲡⲉ ⲁⲛ ⲁⲗⲗⲁ ⲛⲛⲉⲧⲛⲁϣⲱⲡⲉ. ⲧⲁⲓⲧⲉ ⲑⲉ ⲛⲛⲉⲓⲕⲟⲟⲩⲉ ⲥⲉⲟⲩⲱϣ ⲉϣⲡϩⲓⲥⲉ ⲁⲩⲱ ⲥⲉⲧⲁⲙⲟ ⲛⲛⲉⲩⲉⲣⲏⲩ ϫⲉⲕⲁⲥ ⲙⲙⲁⲧⲉ ⲉⲩⲉⲁⲡⲁⲧⲁ ⲛⲛⲣⲱⲙⲉ.
(32/4) ⲙⲛⲛⲥⲱⲥⲇⲉ ⲉⲣϣⲁⲛⲧⲉⲡⲣⲟⲛⲟⲓⲁ ⲙⲡⲛⲟⲩⲧⲉ ⲟⲩⲉϩⲥⲁϩⲛⲉ ⲛⲛⲟⲩϩⲱⲃ ⲉⲧⲃⲉⲙⲙⲟⲩⲛⲉⲓⲟⲟⲩⲉ ⲁⲩⲱ ⲉⲧⲃⲉⲛⲉⲧⲙⲟⲟϣⲉ. ⲟⲩⲛⲧϥⲧⲉⲝⲟⲩⲥⲓⲁⲅⲁⲣ. ϣⲁⲣⲉⲛⲇⲁⲓⲙⲱⲛⲓⲟⲛ ⲟⲩⲱⲛϩ ⲉⲃⲟⲗ ⲛⲣⲉϥϫⲓϭⲟⲗ ⲁⲩⲱ ⲛⲧⲉⲛⲉⲛⲧⲁⲩⲡⲣⲟⲥⲉⲭⲉ ⲉⲣⲟⲟⲩ ϣⲱⲡⲉ ϩⲛⲟⲩⲙⲛⲧⲣⲉϥⲣϩⲁⲗ.
(33/1) ⲧⲁⲓⲧⲉ ⲑⲉ ⲛⲧⲁⲩⲁϩⲉⲣⲁⲧⲟⲩ ⲙⲙⲟⲥ ⲛϭⲓⲙⲙⲁⲛϣⲓⲛⲉ ⲛⲛ- ϩⲉⲑⲛⲟⲥ ⲁⲩⲱ ⲧⲁⲓⲧⲉ ⲑⲉ ⲛⲧⲁⲛⲇⲁⲓⲙⲱⲛ ⲡⲗⲁⲛⲁ ⲙⲙⲟⲟⲩ ⲙⲡⲉⲓⲟⲩⲟⲉⲓϣ ⲁⲗⲗⲁ ⲁⲥⲗⲟ ⲛⲧⲉⲩⲛⲟⲩ ⲛϭⲓⲧⲉⲡⲗⲁⲛⲏ ϫⲉⲁϥⲉⲓ ⲛϭⲓⲡⲇⲩⲙⲉⲓⲟⲩⲣⲅⲟⲥ ⲡⲉⲛⲧⲁϥⲟⲩⲱⲥϥ ⲛⲛⲉⲛⲇⲁⲓⲙⲱⲛ ⲙⲛⲛⲉⲩⲉⲛⲉⲣⲅⲓⲁ.
(33/2) ⲛⲥⲉⲥⲟⲟⲩⲛⲅⲁⲣ ⲁⲛ ⲛⲗⲁⲁⲩ ⲉⲃⲟⲗ ϩⲓⲧⲟⲟⲧⲟⲩ ⲙⲙⲓⲛⲙⲙⲟⲟⲩ ⲁⲗⲗⲁ ⲛⲑⲉ ⲛϩⲉⲛⲣⲉϥϫⲓⲟⲩⲉ ϣⲁⲩⲧⲁⲩⲟ ⲛⲛⲉⲛⲧⲁⲩⲛⲁⲩ ⲉⲣⲟⲟⲩ ϩⲓⲧⲛϩⲟⲓⲛⲉ. ϩⲟⲩⲟⲇⲉ ϩⲉⲛⲣⲉϥⲧⲟⲛⲧⲛⲛⲉ ⲛϩⲉⲛⲡⲣⲟⲕⲛⲱⲥⲧⲏⲥ ⲁⲛⲛⲉ. ⲉⲧⲃⲉⲡⲁⲓⲅⲁⲣ ⲉⲩϣⲁⲛϭⲛϩⲟⲓⲛⲉ ⲛⲧⲉⲓⲙⲓⲛⲉ ⲉⲩϫⲉⲙⲉ ⲙⲡⲣⲧⲣⲉⲟⲩⲁ ⲣϣⲡⲏⲣⲉ ⲙⲙⲟⲟⲩ.
(33/3) ⲕⲁⲓⲅⲁⲣ ⲛⲥⲁⲉⲓⲛ ⲉⲁⲩϫⲓⲡⲉⲓⲣⲁ ⲛⲛϣⲱⲛⲉ ⲉⲩϣⲁⲛⲛⲁⲩ ⲉϩⲟⲓⲛⲉ ⲉⲩϣⲱⲛⲉ ϩⲙⲡⲉⲓϣⲱⲛⲉ ⲛⲛⲟⲩⲱⲧ ϣⲁⲩⲧⲟⲛⲧⲛ ⲛϩⲁϩ ⲛⲥⲟⲡ ⲉⲃⲟⲗ ϩⲓⲧⲛⲧⲉⲩⲥⲩⲛⲏⲑⲓⲁ ⲛϣⲟⲣⲡ.
(33/4) ⲛⲛⲉⲉⲃⲇⲉ ⲟⲛ ⲙⲛⲛⲟⲩⲉⲓⲏ ⲉⲃⲟⲗ ϩⲛⲧⲉⲩⲥⲩⲛⲏⲑⲓⲁ ⲉⲩϣⲁⲛⲛⲁⲩ ⲉⲧⲙⲓⲛⲉ ⲙⲡⲁⲏⲣ ⲛⲑⲉ ⲉⲧϥϣⲟⲟⲡ ⲙⲙⲟⲥ ϣⲁⲩⲣϣⲟⲣⲡ ⲉϫⲟⲟⲥ ⲉⲧⲃⲉⲡⲉⲭⲓⲙⲟⲛ ϫⲉϥⲛⲁϣⲱⲡⲉ ⲁⲩⲱ ⲉⲧⲃⲉⲡⲁⲓ ⲟⲛ ⲟⲩⲛⲟⲩⲁ ⲛⲁϫⲟⲟⲥ ϫⲉⲉⲃⲟⲗ ϩⲓⲧⲛⲟⲩⲛⲓϥⲉ ⲛⲧⲉⲡⲛⲟⲩⲧⲉ ⲛⲧⲁⲩⲣϣⲟⲣⲡ ⲉϫⲉⲛⲁⲓ ⲁⲗⲗⲁ ⲉⲃⲟⲗ ϩⲓⲧⲛⲧⲡⲉⲓⲣⲁ ⲙⲛⲧⲥⲩⲛⲏⲑⲓⲁ.
(33/5) ⲉⲧⲃⲉⲡⲁⲓ ⲛⲇⲁⲓⲙⲱⲛⲓⲟⲛ ⲉⲩⲧⲟⲛⲧⲛ ϣⲁⲩⲣϣⲟⲣⲡ ⲛⲥⲉϫⲉⲛⲁⲓ ⲛⲧⲉⲓϩⲉ. ⲙⲡⲣⲧⲣⲉⲟⲩⲁ ⲣϣⲡⲏⲣⲉ ⲙⲙⲟⲟⲩ ϩⲁⲡⲉⲓϩⲱⲃ ⲟⲩⲇⲉ ⲙⲡⲣⲧⲣⲉϥϯϩⲧⲏϥ ⲉⲣⲟⲟⲩ. ⲟⲩⲅⲁⲣⲡⲉ ⲡϩⲱⲃ ⲏ ⲡϩⲏⲩ ⲛⲛⲉⲧⲥⲱⲧⲙ ⲉⲧⲣⲉⲩⲉⲓⲙⲉ ⲉⲧⲃⲉⲛⲉⲧⲛⲏⲩ ϩⲁⲑⲏ ⲛϩⲉⲛϩⲟⲟⲩ ⲉⲃⲟⲗ ϩⲓⲧⲛⲛⲁⲓ. ⲏ ⲟⲩⲧⲉ ⲧⲉⲥⲡⲟⲩⲇⲏ ⲉⲉⲓⲙⲉ ⲉⲛⲁⲓ. ⲙⲡⲉⲓϩⲱⲃⲅⲁⲣ ⲁⲛ ⲛⲧⲉⲓⲙⲓⲛⲉ ⲡⲉϣⲁϥⲣϩⲱⲃ ⲉⲧⲁⲣⲉⲧⲏ ⲟⲩⲇⲉ ⲛⲛⲟⲩⲙⲁⲉⲓⲛ ⲁⲛⲡⲉ ⲛⲟⲩⲥⲙⲟⲧ ⲉⲛⲁⲛⲟⲩϥ.
(33/6) ⲙⲛⲗⲁⲁⲩⲅⲁⲣ ⲙⲙⲟⲛ ⲉⲩⲛⲁϯϩⲁⲡ ⲉⲣⲟϥ ϫⲉⲉⲧⲃⲉⲟⲩ ⲛϥⲥⲟⲟⲩⲛ ⲁⲛ ⲛⲛⲁⲓ ⲁⲩⲱ ⲙⲛⲗⲁⲁⲩ ⲉⲩⲛⲁⲙⲁⲕⲁⲣⲓⲍⲉ ⲙⲙⲟϥ ϫⲉⲁϥⲉⲓⲙⲉ ⲉⲛⲁⲓ, ⲁⲗⲗⲁ ⲉⲩⲛⲁⲕⲣⲓⲛⲉ ⲙⲡⲟⲩⲁ ⲡⲟⲩⲁ ϩⲛⲛⲁⲓ ϫⲉⲁϥϩⲁⲣⲉϩ ⲉⲧⲡⲓⲥⲧⲓⲥ ⲁⲩⲱ ϫⲉⲁϥϩⲁⲣⲉϩ ⲉⲛⲛⲧⲟⲗⲏ ϩⲛⲟⲩⲙⲛⲧϩⲁⲕ.
(34/1) ⲉⲧⲃⲉⲡⲁⲓ ⲛϣϣⲉ ⲁⲛ ⲉϥⲉⲓⲣⲟⲟⲩϣ ϩⲁⲛⲁⲓ ⲏ ⲉⲧⲣⲉⲛⲁⲥⲕⲉⲓ ⲏ ⲉⲧⲣⲉⲛϣⲉⲡϩⲓⲥⲉ ⲉⲧⲃⲉⲛⲁⲓ ϫⲉⲕⲁⲥ ⲉⲛⲉⲉⲓⲙⲉ ⲉⲛⲉⲧⲛⲁϣⲱⲡⲉ ⲁⲗⲗⲁ ϫⲉⲕⲁⲥ ⲛⲧⲟϥ ⲉⲛⲉⲣⲁⲛⲁϥ ⲙⲡⲛⲟⲩⲧⲉ ⲕⲁⲗⲱⲥ. ⲛϣϣⲉⲅⲁⲣ ⲁⲛ ⲉϣⲗⲗ ϫⲉⲉⲛⲉⲉⲓⲙⲉ ⲛϣⲟⲣⲡ ⲁⲗⲗⲁ ϫⲉⲕⲁⲥ ⲛⲧⲟϥ ⲉϥⲉϣⲱⲡⲉ ⲛⲁⲛ ⲛϭⲓⲡϫⲟⲉⲓⲥ ⲉϥⲉϯ ⲛⲧⲟⲟⲧⲛ ⲉⲧⲣⲉⲛϫⲣⲟ ⲉⲡⲇⲓⲁⲃⲟⲗⲟⲥ.
(34/2) ⲉϣϫⲉⲡⲉⲓϩⲱⲃ ⲟ ⲛⲣⲟⲟⲩϣ ⲛⲁⲛ ϩⲱⲥⲧⲉ ⲉⲧⲣⲉⲛⲉⲓⲙⲉ ⲙⲁⲣⲉⲛϣⲱⲡⲉ ⲉⲛⲧⲃⲃⲏⲩ ϩⲙⲡⲉⲛϩⲏⲧ. ⲁⲛⲟⲕⲅⲁⲣ ϯⲡⲓⲥⲧⲉⲩⲉ ϫⲉⲟⲩⲯⲩⲭⲏ ⲉⲩϣⲁⲛⲧⲃ ⲃⲟⲥ ⲁⲩⲱ ⲉⲥⲁϩⲉⲣⲁⲧⲥ ⲛⲥⲁⲥⲁ ⲛⲓⲙ ϩⲙⲡⲉⲥⲫⲩⲥⲓⲕⲟⲛ ⲟⲩⲛϣϭⲟⲙ ⲙⲙⲟⲥ ⲉϣⲱⲡⲉ ⲛⲣⲉϥⲛⲁⲩ ⲉⲡⲉϩⲟⲩⲟ ⲁⲩⲱ ⲉⲛⲁⲩ ⲉⲛⲉⲧⲟⲩⲏⲩ ⲙⲙⲟⲥ ⲉϩⲟⲩⲉⲉⲛⲇⲁⲓⲙⲱⲛⲓⲟⲛ ⲛⲛⲟⲩⲙⲏⲏϣⲉ ⲛⲥⲟⲡ ⲉⲩⲛⲧⲁⲥ ⲙⲙⲁⲩ ⲙⲡϫⲟⲉⲓⲥ ⲉϥϭⲱⲗⲡ ⲛⲁⲥ ⲉⲃⲟⲗ
(34/3) ⲛⲑⲉ ⲛⲧⲁⲉⲗⲓⲥⲥⲁⲓⲟⲥ ⲡⲉⲡⲣⲟⲫⲏⲧⲏⲥ ⲛⲁⲩ ⲉⲛⲉϩⲃⲏⲩⲉ ⲛⲅⲉⲉⲓⲥⲉ ⲁⲩⲱ ⲁϥⲛⲁⲩ ⲉⲛⲇⲩⲛⲁⲙⲓⲥ ⲉⲩⲕⲱⲧⲉ ⲉⲣⲟϥ.
(35/1) ⲉⲩϣⲁⲛⲉⲓⲇⲉ ⲟⲛ ϣⲁⲣⲱⲧⲛ ⲛⲧⲉⲩϣⲏ ⲛⲥⲉⲟⲩⲱϣ ⲉϫⲱ ⲉⲣⲱⲧⲛ ⲛⲛⲉⲧⲛⲁϣⲱⲡⲉ ⲏ ⲛⲥⲉϫⲟⲟⲥ ϫⲉⲁⲛⲟⲛ ϩⲉⲛⲁⲅⲅⲉⲗⲟⲥ ⲙⲡⲣⲥⲱⲧⲙ ⲛⲥⲱⲟⲩ. ⲉⲩϫⲓϭⲟⲗⲅⲁⲣ. ⲉⲩϣⲁⲛⲧⲁⲉⲓⲟⲇⲉ ⲟⲛ ⲛⲧⲉⲧⲛ- ⲁⲥⲕⲏⲥⲓⲥ ⲁⲩⲱ ⲛⲥⲉⲙⲁⲕⲁⲣⲓⲍⲉ ⲙⲙⲱⲧⲛ ⲙⲡⲣⲥⲱⲧⲙ ⲛⲥⲱⲟⲩ
(35/2) ⲁⲗⲗⲁ ⲥⲫⲣⲁⲅⲓⲍⲉ ⲙⲙⲱⲧⲛ ⲙⲛⲛⲉⲧⲛⲙⲁⲛϣⲱⲡⲉ ⲁⲩⲱ ⲛⲧⲉⲧⲛ- ϣⲗⲏⲗ ⲧⲉⲧⲛⲛⲁⲛⲁⲩ ⲉⲣⲟⲟⲩ ⲉⲁⲩⲃⲱⲕ ϩⲛⲟⲩϣⲓⲡⲉ.
(35/3) ϩⲉⲛⲁⲧ- ϭⲟⲙⲅⲁⲣⲛⲉ ⲁⲩⲱ ⲥⲉⲣϩⲟⲧⲉ ϩⲏⲧϥ ⲙⲡⲉⲥⲧⲁⲩⲣⲟⲥ ⲙⲡⲉⲭⲥ ⲉⲃⲟⲗ ϫⲉⲛⲧⲁϥⲕⲁ`ⲕ~ⲛⲁⲓ {ⲕⲁ}ϩⲏⲩ ϩⲓⲧⲟⲟⲧϥ ⲁⲩⲱ ⲁϥϫⲁⲓⲟⲟⲩ ⲉⲃⲟⲗ. ⲉⲩϣⲁⲛⲁϩⲉⲇⲉ ‹ⲉ›ⲣⲁⲧⲟⲩ ϩⲛⲟⲩⲙⲛⲧϫⲁⲣⲃⲁⲗ ⲉⲩⲭⲟⲣⲉⲩⲉ ⲉⲩϣⲓⲃⲉ ⲙⲙⲟⲟⲩ ϩⲛϩⲉⲛⲫⲁⲛⲧⲁⲥⲓⲁ ⲙⲡⲣⲣϩⲟⲧⲉ ⲟⲩⲇⲉ ⲙⲡⲣⲡⲣⲟⲥⲉⲭⲉ ⲉⲣⲟⲟⲩ ϫⲉⲛⲁⲛⲟⲩⲟⲩ.
(35/4) ⲥⲙⲟⲧⲛⲇⲉ ⲟⲛ ⲉⲉⲓⲙⲉ ⲁⲩⲱ ⲉⲇⲓⲁⲕⲣⲓⲛⲉ ⲛⲧⲡⲁⲣⲣⲟⲩⲥⲓⲁ ⲛⲛⲉⲑⲟⲟⲩ ⲙⲛⲛⲉⲧⲛⲁⲛⲟⲩⲟⲩ ⲉⲣϣⲁⲛⲡⲛⲟⲩⲧⲉ ϯⲡⲉϩⲙⲟⲧ. ⲟⲩⲛϭⲟⲙⲅⲁⲣ ⲛⲥⲟⲩⲱⲛⲟⲩ ϩⲙⲡⲁⲓ. ⲡⲟⲩⲱⲛϩⲙⲉⲛ ⲉⲃⲟⲗ ⲛⲛⲉⲧⲟⲩⲁⲁⲃ ⲉⲛϥϣⲧⲟⲣⲧⲣ ⲁⲛ ⲟⲩⲇⲉ ⲛⲥⲉⲁϣⲕⲁⲕ ⲉⲃⲟⲗ ⲁⲛ ⲟⲩⲇⲉ ⲙⲛⲟⲩⲟⲛ ⲛⲁⲥⲱⲧⲙ ⲉⲧⲉⲩⲥⲙⲏ. ⲉϣⲁⲩϣⲱⲡⲉⲅⲁⲣ ϩⲛⲟⲩⲥϭⲣⲉϩⲧ ⲙⲛⲟⲩⲙⲛⲧⲣⲙⲣⲁϣ ϩⲱⲥⲧⲉ ⲛⲧⲉⲟⲩⲣⲁϣⲉ ϣⲱⲡⲉ ⲙⲛⲟⲩⲥⲟⲗⲥⲗ ⲛⲧⲉⲯⲩⲭⲏ ⲉⲧⲙⲙⲁⲩ ϩⲛⲟⲩϭⲉⲡⲏ.
(35/5) ϥϣⲟⲟⲡⲅⲁⲣ ⲛⲙⲙⲁⲩ ⲛϭⲓⲡϫⲟⲉⲓⲥ ⲉⲧⲉⲛⲧⲟϥⲡⲉ ⲡⲥⲟⲗⲥⲗ ⲉϥⲟ ⲛⲟⲩⲟⲉⲓⲛ ⲧⲏⲣϥ ⲉⲧⲣⲉⲛⲛⲁⲩ ⲉⲛⲉⲧⲟⲩⲟⲛϩ ⲉⲃⲟⲗ.
(35/6) ⲉⲣϣⲁⲛϩⲟⲓⲛⲉ ⲣϩⲟⲧⲉ ϩⲱⲥ ⲣⲱⲙⲉ ⲉⲩϣⲁⲛⲛⲁⲩ ⲉⲡⲟⲩⲱⲛϩ ⲉⲃⲟⲗ ⲛⲛⲉⲧⲧⲁⲓⲏⲩ ⲁⲩⲱ ⲉⲧⲛⲁⲛⲟⲩⲟⲩ ϣⲁⲣⲉⲛⲉⲧⲟⲩⲟⲛϩ ⲉⲃⲟⲗ ϥⲓ ⲙⲙⲁⲩ ⲛⲑⲟⲧⲉ ⲛⲧⲉⲩⲛⲟⲩ ϩⲛⲟⲩⲁⲅⲁⲡⲏ ⲛⲑⲉ ⲛⲧⲁⲅⲁⲃⲣⲓⲏⲗ ⲁⲁⲥ ⲛⲍⲁⲭⲁⲣⲓⲁⲥ ⲁⲩⲱ ⲡⲁⲅⲅⲉⲗⲟⲥ ⲛⲧⲁϥⲟⲩⲟⲛϩ ⲉⲃⲟⲗ ⲛⲛⲉϩⲓⲟⲙⲉ ϩⲙⲡⲉⲙϩⲁⲁⲩ ⲙⲡϫⲟⲉⲓⲥ ⲁⲩⲱ ⲡⲉⲛⲧⲁϥϣⲁϫⲉ ⲙⲛⲛⲛϣⲟⲟⲥ ϫⲉⲙⲡⲣⲣϩⲟⲧⲉ.
(35/7) ⲑⲟⲧⲉⲅⲁⲣ ⲛⲛⲉⲧⲙ ⲙⲁⲩ ⲛⲉⲥϣⲟⲟⲡ ⲁⲛ ⲉⲩⲙⲛⲧϭⲱⲃ ⲛⲧⲉⲯⲩⲭⲏ ⲁⲗⲗⲁ ⲉⲧⲣⲉⲩⲥⲟⲩⲛ ⲛⲉⲧⲧⲁⲓⲏⲩ ⲛⲧⲁⲩⲉⲓ ϣⲁⲣⲟⲟⲩ. ⲟⲩⲉⲧⲉⲓⲙⲓⲛⲉϭⲉⲡⲉ ⲡⲟⲩⲱⲛϩ ⲉⲃⲟⲗ ⲛⲛⲉⲧⲟⲩⲁⲁⲃ.
(36/1) ⲛⲉⲫⲁⲛⲧⲁⲥⲓⲁⲇⲉ ⲛⲧⲟⲟⲩ ⲛⲉⲑⲟⲟⲩ ϣⲧⲣⲧⲱⲣ ⲉⲩϣⲧⲟⲣⲧⲣ ϩⲓⲧⲛϩⲉⲛϩⲣⲟⲟⲩ ⲙⲛϩⲉⲛⲛⲟϭⲛⲥⲙⲏ ⲙⲛϩⲉⲛⲁϣⲕⲁⲕ ⲛⲑⲉ ⲉϣⲁⲩⲁⲁⲥ ⲛϭⲓϩⲉⲛϣⲏⲣⲉ ⲕⲟⲩⲓ ⲛⲛⲁⲧⲥⲃⲱ ⲏ ϩⲉⲛⲗⲓⲥⲅⲏⲥ.
(36/2) ⲛⲁⲓⲇⲉ ⲛⲧⲉⲩⲛⲟⲩ ϣⲁⲣⲉⲟⲩϩⲟⲧⲉ ϣⲱⲡⲉ ⲛⲧⲉⲯⲩⲭⲏ ⲉⲃⲟⲗ ϩⲓⲧⲟⲟⲧⲟⲩ ⲟⲩⲧⲁⲣⲁⲭⲏ ⲙⲛⲟⲩϣⲧⲟⲣⲧⲣ ⲛⲗⲟⲅⲓⲥⲙⲟⲥ ⲟⲩⲙⲟⲥⲧⲉ ⲟⲩⲱⲕⲙ ⲟⲩⲣⲡⲙⲉⲉⲩⲉ ⲛⲛⲉⲩⲣⲙⲛⲏⲓ ⲟⲩϩⲟⲧⲉ ⲛⲧⲉⲡⲙⲟⲩ ⲙⲛⲛⲥⲁⲛⲁⲓ ⲧⲉⲡⲉⲑⲩⲙⲓⲁ ⲛⲙⲡⲉⲑⲟⲟⲩ ⲟⲩⲙⲛⲧⲕⲟⲩⲓ ⲛϩⲏⲧ ⲉϩⲟⲩⲛ ⲉⲧⲁⲣⲉⲧⲏ ⲟⲩⲙⲟⲥⲧⲉ ⲉϩⲟⲩⲛ ⲉⲧⲁⲥⲕⲏⲥⲓⲥ.
(36/3) ϩⲟⲧⲁⲛⲇⲉ ⲉⲧⲉⲧⲛϣⲁⲛⲛⲁⲩ ⲉϩⲟⲓⲛⲉ ⲉⲁⲩⲟⲩⲱⲛϩ ⲉⲃⲟⲗ ⲛⲏⲧⲛ ⲙⲡⲣⲣϩⲟⲧⲉ. ⲉϣⲱⲡⲉ ⲉⲩϣⲁⲛ- ϥⲉⲓⲑⲟⲧⲉ ⲛⲧⲉⲩⲛⲟⲩ ⲛⲧⲉⲟⲩⲣⲁϣⲉ ϣⲱⲡⲉ ⲛⲏⲧⲛ ⲉⲡⲉⲥⲙⲁ ⲙⲛⲟⲩⲟⲩⲛⲟϥ ⲙⲛⲟⲩⲙⲧⲟⲛ ⲙⲛⲟⲩⲥϭⲣⲉϩⲧ ⲛⲛϣⲟϫⲛⲉ ⲙⲡϩⲏⲧ ⲙⲛⲟⲩⲁⲅⲁⲡⲏ ⲉϩⲟⲩⲛ ⲉⲡⲛⲟⲩⲧⲉ ⲧⲱⲕ ⲛϩⲏⲧ ⲁⲩⲱ ⲛⲧⲉⲧⲛϣⲗⲏⲗ.
(36/4) ⲡⲣⲁϣⲉⲅⲁⲣ ⲙⲛⲡⲉⲥⲙⲓⲛⲉ ⲛⲧⲉⲯⲩⲭⲏ ϥⲟⲩⲟⲛϩ ⲉⲃⲟⲗ ⲙⲡⲧⲃⲃⲟ ⲙⲡⲉⲛⲧⲁϥⲉⲓ ϣⲁⲣⲱⲧⲛ. ⲧⲁⲓⲧⲉ ⲑⲉ ⲛⲧⲁⲁⲃⲣⲁϩⲁⲙ ⲛⲁⲩ ⲉⲡϫⲟⲉⲓⲥ ⲁϥⲧⲉⲗⲏⲗ ⲁⲩⲱ ⲓⲱϩⲁⲛⲛⲏⲥ ⲛⲧⲉⲣⲉⲧⲉⲥⲙⲏ ⲛⲧⲡⲁⲣⲑⲉⲛⲟⲥ ⲉⲧⲟⲩⲁⲁⲃ ⲙⲁⲣⲓⲁ ⲧⲁϩⲟϥ ⲁϥⲥⲕⲓⲣⲧⲁ ϩⲛⲟⲩⲧⲉⲗⲏⲗ ⲁⲩⲱ ⲁϥϫⲓϥⲟϭⲥ.
(36/5) ⲉⲩϣⲁⲛⲟⲩⲱⲛϩⲇⲉ ⲛⲏⲧⲛ ⲉⲃⲟⲗ ⲛⲧⲉⲟⲩⲛⲟϭ ⲛϣⲧⲟⲣⲧⲣ ⲧⲁϩⲉⲧⲉⲯⲩⲭⲏ ⲙⲛⲟⲩⲁⲡⲉⲓⲗⲏ ⲛⲧⲉⲡⲙⲟⲩ ⲙⲛⲛⲉⲧⲛⲏⲩ ⲙⲛⲛⲥⲁⲛⲁⲓ [...]
(37/1) ⲙⲁⲣⲉⲡⲉⲓⲕⲉϩⲱⲃ ⲟⲛ ϣⲱⲡⲉ ⲉϥⲟⲩⲟⲛϩ ⲛⲏⲧⲛ ⲉⲃⲟⲗ. ⲉⲣϣⲁⲛⲧⲉⲯⲩⲭⲏ ⲛϩⲟⲓⲛⲉ ϣⲱⲡⲉ ⲉⲥⲙⲏⲛ ⲉⲃⲟⲗ ϩⲛⲑⲟⲧⲉ ⲉⲓⲙⲉ ϫⲉⲛϫⲁϫⲉ ⲛⲉⲛⲧⲁⲩⲉⲓ. ⲙⲉⲣⲉⲛⲇⲁⲓⲙⲱⲛⲅⲁⲣ ⲉϣϥⲓ ⲙⲙⲁⲩ ⲛⲧⲙⲛⲧϭⲱⲃ ϩⲛⲛⲁⲓ ⲛⲧⲉⲓⲙⲓⲛⲉ ⲛⲑⲉ ⲛⲧⲁⲡⲛⲟϭ ⲛⲁⲣⲭⲁⲅⲅⲉⲗⲟⲥ ⲁⲁⲥ ⲙⲙⲁⲣⲓⲁ ⲙⲛⲍⲁⲭⲁⲣⲓⲁⲥ ⲁⲩⲱ ⲡⲉⲛⲧⲁϥⲟⲩⲱⲛϩ ⲉⲛⲉϩⲓⲟⲙⲉ ϩⲙⲡⲧⲁⲫⲟⲥ,
(37/2) ⲁⲗⲗⲁ ⲛϩⲟⲩⲟ ⲉⲩϣⲁⲛⲛⲁⲩ ⲉϩⲟⲓⲛⲉ ⲉⲩϣⲧⲣⲧⲟⲣ ϣⲁⲩⲉⲓⲣⲉ ⲛϩⲉⲛⲛⲟϭ ⲙⲫⲁⲛⲧⲁⲥⲓⲁ ⲉⲡⲉϩⲟⲩⲟ. ⲙⲛⲛⲥⲱⲥ ϣⲁⲩϫⲓⲥⲉ ⲛϩⲏⲧ ⲛⲥⲉⲥⲱⲃⲉ ⲙⲙⲟⲟⲩ ⲉⲩϫⲱ ⲙⲙⲟⲥ ϫⲉⲡⲉϩⲧⲧⲏⲩⲧⲛ ⲛⲧⲉⲧⲛⲟⲩⲱϣⲧ ⲛⲁⲛ.
(37/3) ⲛⲧⲁⲩⲁⲡⲁⲧⲁⲅⲁⲣ ⲛⲛϩⲉⲗⲗⲏⲛ ϩⲙ- ⲡⲉⲓⲥⲙⲟⲧ. ⲧⲁⲓⲧⲉ ⲑⲉ ⲛⲧⲁⲩⲙⲉⲉⲩⲉ ⲉⲣⲟⲟⲩ ϫⲉϩⲉⲛⲛⲟⲩⲧⲉ ⲛⲛⲟⲩϫⲛⲉ. ⲁⲛⲟⲛⲇⲉ ⲙⲡⲉϥⲕⲁⲁⲛ ⲛϭⲓⲡⲉⲛϫⲟⲉⲓⲥ ⲉⲧⲣⲉⲡⲇⲓⲁⲃⲟⲗⲟⲥ ⲁⲡⲁⲧⲁ ⲙⲙⲟⲛ. ⲛⲧⲉⲣⲉϥⲉⲓⲣⲉⲅⲁⲣ ⲛϩⲉⲛⲫⲁⲛⲧⲁⲥⲓⲁ ⲁϥⲉⲡⲓⲧⲓⲙⲁ ⲛⲁϥ ⲉϥϫⲱ ⲙⲙⲟⲥ ϫⲉⲃⲱⲕ ⲉⲡⲁϩⲟⲩ ⲙⲙⲟⲓ ⲡⲥⲁⲧⲁⲛⲁⲥ. ϥⲥⲏϩⲅⲁⲣ ϫⲉⲡϫⲟⲉⲓⲥ ⲡⲉⲕⲛⲟⲩⲧⲉ ⲡⲉⲧⲕⲛⲁⲟⲩⲱϣⲧ ⲛⲁϥ ⲁⲩⲱ ⲛⲧⲟϥ ⲙⲁⲩⲁⲁϥ ⲡⲉⲧⲕⲛⲁϣⲙϣⲉ ⲛⲁϥ.
(37/4) ⲛϩⲟⲩⲟⲇⲉ ⲟⲛ ⲙⲁⲣⲉⲛⲕⲁⲧⲁⲫⲣⲟⲛⲉⲓ ⲙⲡⲉⲓⲥⲁⲛⲕⲟⲧⲥ. ⲡⲉⲛⲧⲁⲡϫⲟⲉⲓⲥ ϫⲟⲟϥ ⲛⲧⲁϥⲁⲁϥ ⲉⲧⲃⲏⲏⲧⲛ ϫⲉⲕⲁⲥ ⲉⲩⲉⲥⲱⲧⲙ ⲉⲃⲟⲗ ϩⲓⲧⲟⲟⲧⲧⲏⲩⲧⲛ ⲛϭⲓⲛⲇⲁⲓⲙⲱⲛ ⲉⲛϣⲁϫⲉ ⲛⲧⲉⲓⲙⲓⲛⲉ ⲛⲥⲉⲣⲁⲧϭⲟⲙ ⲉⲧⲃⲉⲡϫⲟⲉⲓⲥ ⲛⲧⲁϥ ⲉⲡⲓⲧⲓⲙⲁ ⲛⲁⲩ.
(38/1) ⲛϣϣⲉϭⲉ ⲁⲛ ⲉⲧⲣⲉⲟⲩⲁϣⲟⲩϣⲟⲩ ⲙⲙⲟϥ ϫⲉⲉϥⲛⲉϫⲇⲁⲓⲙⲱⲛⲓⲟⲛ ⲉⲃⲟⲗ ⲟⲩⲇⲉ ⲉⲧⲣⲉϥϫⲓⲥⲉ ⲛϩⲏⲧ ⲉϫⲛϩⲉⲛⲧⲁⲗϭⲟ ⲟⲩⲇⲉ ⲉⲣϣⲡⲏⲣⲉ ⲙⲡⲉⲧⲛⲉϫⲇⲁⲓⲙⲱⲛⲓⲟⲛ ⲉⲃⲟⲗ ⲙⲙⲁⲧⲉ ⲁⲩⲱ ⲉⲥⲉϣϥ- ⲡⲉⲧⲉⲛϥⲛⲟⲩϫ ⲉⲃⲟⲗ ⲁⲛ.
(38/2) ⲁⲗⲗⲁ ϣϣⲉ ⲛⲧⲟϥ ⲉⲧⲣⲉⲛϯϩⲧⲏⲛ ⲉⲧⲁⲥⲕⲏⲥⲓⲥ ⲙⲡⲟⲩⲁ ⲡⲟⲩⲁ ⲁⲩⲱ ⲛⲧⲛⲕⲱϩ ⲉⲣⲟⲟⲩ. ⲡⲉⲓⲣⲉⲅⲁⲣ ⲛϩⲉⲛⲙⲁⲉⲓⲛ ⲙⲛϩⲉⲛϣⲡⲏⲣⲉ ⲙⲡⲱⲛ ⲁⲛⲡⲉ, ⲁⲗⲗⲁ ⲡⲁⲡⲉⲛⲥⲱⲧⲏⲣⲡⲉ.
(38/3) ⲁϥϫⲟⲟⲥⲅⲁⲣ ⲛⲛⲉϥⲙⲁⲑⲏⲧⲏⲥ ϫⲉⲙⲡⲣⲣⲁϣⲉ ϫⲉⲛⲇⲁⲓⲙⲱⲛⲓⲟⲛ ϩⲩⲡⲟⲧⲁⲥⲥⲉ ⲛⲏⲧⲛ, ⲁⲗⲗⲁ {ϫⲉ}ⲣⲁϣⲉ ⲛⲧⲟϥ ϫⲉⲛⲉⲧⲛⲣⲁⲛ ⲥⲏϩ ϩⲛⲛⲙⲡⲏⲩⲉ [...] (7.) ⲟⲩⲙⲛⲧⲙⲛⲧⲣⲉ ⲛⲧⲉⲧⲁⲣⲉⲧⲏⲡⲉ ⲡⲉⲛⲃⲓⲟⲥ. ⲉⲛϣⲁⲛⲛⲉϫⲇⲁⲓⲙⲱⲛⲓⲟⲛ ⲉⲃⲟⲗ ⲧⲉⲭⲁⲣⲓⲥ ⲧⲁⲡⲥⲱⲣⲧⲉ.
(38/4) ⲉⲧⲃⲉⲡⲁⲓ ⲁϥϫⲟⲟⲥ ⲛⲛⲉⲧⲉⲛⲥⲉϣⲟⲩϣⲟⲩ ⲙⲙⲟⲟⲩ ⲁⲛ ϩⲛⲧⲁⲣⲉⲧⲏ ⲁⲗⲗⲁ ⲉⲩϣⲟⲩϣⲟⲩ ⲙⲙⲟⲟⲩ ⲉϫⲛⲛⲙⲙⲁⲉⲓⲛ ⲉⲩϫⲱ ⲙⲙⲟⲥ ϫⲉⲙⲏ ϩⲣⲁⲓ ⲁⲛ ϩⲙⲡⲉⲕⲣⲁⲛ ⲁⲛⲛⲉϫⲇⲁⲓⲙⲱⲛⲓⲟⲛ ⲉⲃⲟⲗ ⲁⲩⲱ ⲁⲛⲉⲓⲣⲉ ⲛϩⲉⲛⲛⲟϭ ⲛϭⲟⲙ ϩⲙⲡⲉⲕⲣⲁⲛ, ⲁϥⲟⲩⲱϣⲃ ⲛⲁⲩ ϫⲉϩⲁⲙⲏⲛ ϯϫⲱ ⲙⲙⲟⲥ ⲛⲏⲧⲛ ϫⲉⲛϯⲥⲟⲟⲩⲛ ⲙⲙⲱⲧⲛ ⲁⲛ.
(38/5) ⲙⲡϫⲟⲉⲓⲥⲅⲁⲣ ⲥⲟⲟⲩⲛ ⲁⲛ ⲛⲧⲉϩⲓⲏ ⲛⲁⲥⲉⲃⲏⲥ. ϣϣⲉⲇⲉ ⲉⲣⲟⲛ ⲉⲧⲣⲉⲛϣⲗⲏⲗ ⲛⲛⲟⲩⲟⲉⲓϣ ⲛⲓⲙ ⲁϫⲛⲱϫⲛ ⲕⲁⲧⲁⲑⲉ ⲛⲧⲁⲩϣⲣⲡϫⲟⲟⲥ ⲉⲧⲣⲉⲛϫⲓ ⲛⲛⲟⲩϩⲙⲟⲧ ⲛⲇⲓⲁⲕⲣⲏⲥⲓⲥ ⲙⲡⲛⲁ {ⲉϯⲁⲕⲣⲓⲛⲉ ⲛⲛⲉⲡⲛⲁ} ϫⲉⲕⲁⲥ ⲛⲛⲉⲛⲡⲓⲥⲧⲉⲩⲉ ⲙⲡⲛⲁ ⲛⲓⲙ.
(39/1) ⲉⲛⲉⲓⲟⲩⲱϣⲇⲉⲡⲉ ⲉⲕⲁⲣⲱⲓ ⲁⲩⲱ ⲉⲧⲙϫⲉⲗⲁⲁⲩ ϩⲁⲣⲟⲓ. ⲁⲗⲗⲁ ϫⲉⲕⲁⲥ ⲛⲛⲉⲧⲛⲙⲉⲉⲩⲉ ϫⲉⲉⲓϫⲱ ⲛⲛⲁⲓ ⲛⲧⲉⲓϩⲉ ϩⲁⲡⲗⲟⲥ ⲁⲗⲗⲁ ⲡⲓⲥⲧⲉⲩⲉ ϫⲉⲉⲓϫⲱ ⲛⲛⲁⲓ ϩⲛⲟⲩϫⲟⲛⲧⲥ ⲙⲛⲟⲩⲙⲉ. ⲁⲗⲗⲁ ϥⲥⲟⲟⲩⲛ ⲛϭⲓⲡϫⲟⲉⲓⲥ ⲉⲧⲥⲱⲧⲙ ⲉⲡⲧⲃⲃⲟ ⲛⲧⲁⲥⲩⲛⲏⲇⲏⲥⲓⲥ ϫⲉⲉⲓⲛⲁϫⲟⲟⲩ ⲁⲛ ⲉⲧⲃⲏⲏⲧ ⲁⲗⲗⲁ ⲉⲧⲃⲉⲧⲉⲧⲛⲁⲅⲁⲡⲏ ⲙⲛⲧⲉⲧⲛⲡⲣⲟⲕⲟⲡⲏ. {ⲙⲛ}- ⲛⲉⲛⲧⲁⲓⲛⲁⲩ ⲉⲣⲟⲟⲩ ⲛⲧⲉⲛⲇⲁⲓⲙⲱⲛ ⲛⲁⲓ ⲁⲛⲟⲕ ⲉϯⲛⲁϫⲟⲟⲩ ⲧⲉⲛⲟⲩ.
(39/2) ϩⲁϩ ⲛⲥⲟⲡ ⲁⲩⲙⲁⲕⲁⲣⲓⲍⲉ ⲙⲙⲟⲓ ⲁⲩⲱ ⲁⲩⲥⲁϩⲟⲩ ⲙⲙⲟⲓ ϩⲙⲡⲣⲁⲛ ⲙⲡϫⲟⲉⲓⲥ. ϩⲁϩ ⲛⲥⲟⲡ ⲁⲩϫⲟⲟⲥ ⲛⲁⲓ ⲉⲧⲃⲉⲡⲙⲟⲟⲩ ⲙⲡⲉⲓⲉⲣⲟ, ⲁⲛⲟⲕ ϩⲱ ϣⲁⲓϫⲟⲟⲥ ⲛⲁⲩ ϫⲉⲟⲩⲡⲉ ⲡⲉⲧⲛⲣⲟⲟⲩϣ ϩⲁⲡⲁⲓ.
(39/3) ϣⲁⲩⲕⲱⲧⲉ ⲉⲣⲟⲓ ⲛⲑⲉ ⲛϩⲉⲛⲙⲁⲧⲟⲓ. ϩⲉⲛⲥⲟⲡⲇⲉ ⲟⲛ ϣⲁⲩⲙⲉϩⲡⲏⲓ ⲛϩⲧⲟ ϩⲓϫⲁⲧϥⲉ ⲁⲩⲱ ϣⲁⲓⲯⲁⲗⲗⲉⲓ ⲉⲓϫⲱ ⲙⲙⲟⲥ ϫⲉⲛⲁⲓ ϩⲛϩⲉⲛϩⲁⲣⲙⲁ ⲁⲩⲱ ⲛⲉⲓⲕⲟⲟⲩⲉ ϩⲛϩⲉⲛϩⲧⲱⲱⲣ ⲁⲛⲟⲛⲇⲉ ⲉⲛⲁⲁⲓⲁⲓ ϩⲙⲡⲣⲁⲛ ⲙⲡϫⲟⲉⲓⲥ ⲡⲉⲛⲛⲟⲩⲧⲉ. ⲁⲩⲱ ϩⲣⲁⲓ ϩⲙⲡⲉϣⲗⲏⲗ ϣⲁⲣⲉⲛⲁⲓ ϩⲉ ⲉⲡⲉⲥⲏⲧ ⲉⲃⲟⲗ ϩⲓⲧⲙⲡϫⲟⲉⲓⲥ.
(39/4) ⲁⲥϣⲱⲡⲉⲇⲉ ⲟⲛ ⲛⲛⲟⲩϩⲟⲟⲩ ⲁⲩⲉⲓ ϩⲙⲡⲕⲁⲕⲉ ⲉⲣⲉⲟⲩⲫⲁⲛⲧⲁⲥⲓⲁ ⲛⲟⲩⲟⲉⲓⲛ ⲛⲧⲟⲟⲧⲟⲩ ⲉⲩϫⲱ ⲙⲙⲟⲥ ϫⲉⲛⲧⲁⲛⲉⲓ ⲉⲣⲟⲩⲟⲉⲓⲛ ⲉⲣⲟⲕ ⲱ ⲁⲛⲧⲱⲛⲓⲟⲥ. ⲁⲛⲟⲕⲇⲉ ⲁⲓϣⲧⲁⲙ ⲛⲛⲁⲃⲁⲗ ⲁⲓϣⲗⲏⲗ ⲁⲩⲱ ⲛⲧⲉⲩⲛⲟⲩ ⲁⲡⲟⲩⲟⲉⲓⲛ ϫⲉⲛⲁ.
(39/5) ⲁⲩⲉⲓ ⲟⲛ ⲛⲛⲟⲩⲥⲟⲡ ⲛⲑⲉ ⲛⲛⲉⲧⲯⲁⲗⲗⲉⲓ ⲁⲩⲱ ⲉⲩϣⲁϫⲉ ϩⲛⲧⲉⲅⲣⲁⲫⲏ. ⲁⲛⲟⲕⲇⲉ ⲛⲑⲉ ⲛⲟⲩⲁⲗ ⲙⲡⲉⲓⲥⲱⲧⲙ. ⲁⲩⲕⲓⲙ ⲛⲛⲟⲩϩⲟⲟⲩ ⲉⲡⲁⲙⲟⲛⲁⲥⲧⲏⲣⲓⲟⲛ, ⲁⲛⲟⲕⲇⲉ ⲙⲡⲉⲓⲕⲓⲙ ϩⲙⲡⲁⲗⲟⲅⲓⲥⲙⲟⲥ.
(39/6) ⲁⲩⲉⲓ ⲟⲛ ⲉⲩϫⲁⲕ ⲉⲩⲥⲩⲣⲓⲍⲉ ⲉⲩϭⲟⲥϭⲥ. ⲁⲛⲟⲕⲇⲉ ⲁⲓϣⲗⲏⲗ ⲁⲓⲯⲁⲗⲗⲉⲓ ⲁⲩⲁⲣⲭⲉⲓ ϩⲱⲟⲩ ⲉⲣⲓⲙⲉ ⲁⲩⲱ ⲉⲧⲟⲉⲓⲧ.
(40/1) ⲁϥⲟⲩⲱⲛϩ ⲉⲃⲟⲗ ⲛⲟⲩⲥⲟⲡ ⲛϭⲓⲟⲩⲇⲁⲓⲙⲱⲛⲓⲟⲛ ⲉϥϣⲟⲓ ϩⲛⲟⲩⲫⲁⲛⲧⲁⲥⲓⲁ ⲁⲩⲱ ⲁϥⲧⲟⲗⲟⲙⲁ ⲉϫⲟⲟⲥ ϫⲉⲁⲛⲟⲕⲧⲉ ⲧϭⲟⲙ ⲙⲡⲉⲧϫⲟⲥⲉ ⲁⲩⲱ ⲁⲛⲟⲕⲡⲉ ⲧⲉⲡⲣⲟⲛⲟⲓⲁ. ⲟⲩ ⲡⲉⲧⲕⲟⲩⲁϣϥ ⲧⲁⲁⲁϥ ⲛⲁⲕ.
(40/2) ⲁⲛⲟⲕⲇⲉ ⲛϩⲟⲩⲟ ⲁⲓⲛⲓϥⲉ ⲛⲥⲱϥ ϩⲙⲡⲣⲁⲛ ⲙⲡϫⲟⲉⲓⲥ ⲁⲩⲱ ⲁⲓⲁⲣⲭⲉⲓ ⲛⲣⲱϩⲧ ⲉϣϫⲉⲉⲓϩⲓⲟⲩⲉ ⲉⲣⲟϥ ⲁⲩⲱ ⲡⲁⲓ ⲛⲧⲉⲓϭⲟⲧ ⲙⲛⲛⲉϥⲇⲁⲓⲙⲱⲛ ⲁⲩⲧⲁⲕⲟ ϩⲓⲧⲙⲡⲣⲁⲛ ⲙⲡⲉⲭⲥ.
(40/3) ⲁϥⲉⲓ ⲟⲛ ⲛⲁⲓ ⲛⲛⲟⲩϩⲟⲟⲩ ⲉⲓⲛⲏⲥⲧⲉⲩⲉ ⲙⲡⲉⲥⲙⲟⲧ ⲛⲟⲩⲙⲟⲛⲁⲭⲟⲥ ⲛϭⲓⲡⲥⲁⲛⲕⲟⲧⲥ ⲉⲩⲛϩⲉⲛⲟⲉⲓⲕ ⲛⲧⲟⲟⲧϥ ϩⲛⲟⲩⲛⲟϭ ⲙⲫⲁⲛⲧⲁⲥⲓⲁ ⲉϥⲟ ⲛⲑⲉ ⲛⲛⲟⲩⲁ ⲉϥϥⲉⲓⲣⲟⲟⲩϣ ϩⲁⲣⲟⲓ ⲉϥϫⲱ ⲙⲙⲟⲥ ⲛⲁⲓ ϩⲛⲟⲩⲙⲛⲧⲁⲧϣⲓⲡⲉ ϫⲉⲧⲱⲟⲩⲛ ⲛⲅⲟⲩⲱⲙ ⲁⲩⲱ ⲁⲗⲟ ⲉⲕϩⲛⲛⲉⲓⲙⲟⲕϩⲥ ⲧⲏⲣⲟⲩ. ⲛⲅⲟⲩⲣⲱⲙⲉ ϩⲱⲱⲕ ⲁⲩⲱ ⲕⲛⲁϩⲓⲥⲉ ⲛⲅϣⲱⲛⲉ.
(40/4) ⲁⲛⲟⲕⲇⲉ ⲁⲓⲉⲓⲙⲉ ⲉⲛϥⲙⲛⲧⲥⲁⲛⲕⲟⲧⲥ ⲁⲓⲁϩⲉⲣⲁⲧ ⲁⲓϣⲗⲏⲗ ⲁⲩⲱ ⲡⲉⲧⲙⲙⲁⲩ ⲙⲡⲉϥⲉϣϥⲉⲓ ⲉⲣⲟϥ ⲉⲓⲁϩⲉⲣⲁⲧ ⲉⲓϣⲗⲏⲗ ⲁⲗⲗⲁ ⲁϥⲱϫⲛ ⲛⲑⲉ ⲛⲛⲟⲩⲕⲁⲡⲛⲟⲥ ⲉⲁϥⲟⲩⲱⲛϩ ⲉⲃⲟⲗ ⲉϥⲃⲏⲕ ⲉⲃⲟⲗ ϩⲙⲡⲏⲓ. ϩⲁϩ ⲛⲥⲟⲡ ⲁϥⲧⲥⲁⲃⲟⲓ ⲉⲩⲛⲟⲩⲃ ϩⲓⲧⲉⲣⲏⲙⲟⲥ ϫⲉⲕⲁⲥ ⲉⲓϣⲁⲛⲛⲁⲩ ⲧⲁϫⲱϩ ⲉⲣⲟϥ ⲙⲙⲁⲧⲉ.
(40/5) ⲁⲛⲟⲕ‹ⲇ›ⲉ ⲁⲓⲯⲁⲗⲗⲉⲓ ⲁⲡⲉⲧⲙⲙⲁⲩ ⲃⲱⲗ ⲉⲃⲟⲗ. ϩⲁϩ ⲛⲥⲟⲡ ⲁⲩϩⲓⲟⲩⲉ ⲉⲣⲟⲓ ϩⲛϩⲉⲛⲥⲏϣⲉ. ⲁⲛⲟⲕⲇⲉ ⲛⲉⲓϫⲱ ⲙⲙⲟⲥ ϫⲉⲙⲛⲗⲁⲁⲩ ⲛⲁⲉϣⲡⲟⲣϫⲧ ⲉⲧⲁⲅⲁⲡⲏ ⲙⲡⲉⲭⲥ ⲁⲩⲱ ⲛⲉⲧⲙⲙⲁⲩ ⲁⲩϩⲓⲟⲩⲉ ⲉⲛⲉⲩⲉⲣⲏⲩ.
(40/6) ⲛⲁⲛⲟⲕ ⲁⲛ ⲡⲉⲛⲧⲁⲓⲕⲁⲧⲁⲣⲅⲉⲓ ⲛⲛⲉⲧⲙⲙⲁⲩ ⲏ ⲁⲓⲧⲣⲉⲩϭⲱ ⲁⲗⲗⲁ ⲡϫⲟⲉⲓⲥⲡⲉ ⲉϥϫⲱ ⲙⲙⲟⲥ ϫⲉⲁⲓⲛⲁⲩ ⲉⲡⲥⲁⲧⲁⲛⲁⲥ ⲉⲁϥϩⲉ ⲉⲡⲉⲥⲏⲧ ⲉⲃⲟⲗ ϩⲛⲧⲡⲉ ⲛⲑⲉ ⲛⲛⲟⲩⲉⲃⲣⲏϭⲉ. ⲁⲛⲟⲕⲇⲉ ⲱ ⲛⲁϣⲏⲣⲉ ⲁⲓⲣⲡⲙⲉⲉⲩⲉ ⲙⲡⲉϩⲣⲏⲧⲟⲛ ⲙⲡⲁⲡⲟⲥⲧⲟⲗⲟⲥ ⲁⲓϫⲉⲓ ⲙⲡⲉⲥⲭⲏⲙⲁ ⲉϩⲣⲁⲓ ⲉϫⲱⲓ ϫⲉⲕⲁⲥ ϩⲱⲧⲧⲏⲩⲧⲛ ⲉⲧⲉⲧⲛⲛⲁϫⲓⲥⲃⲱ ⲉⲧⲙⲉⲛⲅⲕⲁϭⲓ ϩⲛⲧⲁⲥⲕⲏⲥⲓⲥ ⲁⲩⲱ ⲉⲧⲙⲣϩⲟⲧⲉ ϩⲏⲧⲟⲩ ⲛⲛⲉⲫⲁⲛⲧⲁⲥⲓⲁ ⲙⲡⲇⲓⲁⲃⲟⲗⲟⲥ.
(41/1) ⲉⲡⲉⲓⲇⲏ ⲁⲓϣⲱⲡⲉ ⲛⲑⲉ ⲛⲛⲉⲓⲁⲑⲏⲧ ⲉⲓϫⲱ ⲛⲛⲁⲓ ϫⲓ ⲙⲡⲉⲓⲕⲉⲟⲩⲁ ⲛⲏⲧⲛ ⲉϩⲣⲁⲓ ⲉⲩⲙⲛⲧⲁⲧϩⲟⲧⲉ ⲛⲧⲉⲧⲛⲡⲓⲥⲧⲉⲩⲉ ϫⲉⲛϯϫⲓϭⲟⲗ ⲁⲛ. ⲁϥⲕⲱⲗϩ ⲛⲛⲟⲩϩⲟⲟⲩ ⲉⲡⲣⲟ ⲙⲡⲙⲟⲛⲁⲥⲧⲏⲣⲓⲟⲛ ⲁⲩⲱ ⲛⲧⲉⲣⲓⲉⲓ ⲉⲃⲟⲗ ⲁⲓⲛⲁⲩ ⲉⲟⲩⲁ ⲉϥⲕⲏⲙ ⲉϥϫⲟⲥⲉ ⲉⲙⲁⲧⲉ.
(41/2) ⲁⲓϫⲛⲟⲩϥ ϫⲉⲛⲧⲕⲛⲓⲙ. ⲡⲉϫⲁϥ ϫⲉⲁⲛⲟⲕⲡⲉ ⲡⲥⲁⲧⲁⲛⲁⲥ. ⲡⲉϫⲁⲓ ⲛⲁϥ ϫⲉⲁⲩⲱ ⲉⲕⲣⲟⲩ ⲙⲡⲉⲓⲙⲁ. ⲡⲉϫⲁϥ ⲛⲁⲓ ϫⲉⲉⲧⲃⲉⲟⲩ ⲙⲙⲟⲛⲁⲭⲟⲥ ⲙⲛⲛⲉⲭⲣⲓⲥϯⲁⲛⲟⲥ ϭⲛⲁⲣⲓⲕⲉ ⲉⲣⲟⲓ ⲁⲩⲱ ⲉⲧⲃⲉⲟⲩ ⲥⲉⲥⲁϩⲟⲩ ⲙⲙⲟⲓ ⲛⲛⲁⲩ ⲛⲓⲙ.
(41/3) ⲡⲉϫⲁⲓ ⲛⲁϥ ϫⲉⲉⲧⲃⲉⲟⲩ ⲛⲧⲟⲕ ⲕϯϩⲓⲥⲉ ⲛⲁⲩ. ⲡⲉϫⲁϥ ϫⲉⲛⲁⲛⲟⲕ ⲁⲛⲡⲉ ⲁⲗⲗⲁ ⲛⲧⲟⲟⲩ ⲙⲁⲩⲁⲁⲩ ⲡⲉⲧϣⲧⲟⲣⲧⲣ ⲙⲙⲟⲟⲩ. ⲁⲛⲟⲕⲅⲁⲣ ⲁⲓⲣⲁⲧϭⲟⲙ ⲁⲩⲱ ⲁⲕⲟϣⲡⲁⲓ ϫⲉⲁⲛⲥⲏϥⲉ ⲙⲡϫⲁϫⲉ ⲱϫⲛ ⲉⲡⲧⲏⲣϥ ⲁⲕϣⲟⲣϣⲣ ⲛⲛⲉⲩⲡⲟⲗⲓⲥ.
(41/4) ⲁⲛⲟⲕⲅⲁⲣ ⲙⲛϯⲙⲁ ⲛϫⲓⲛⲉⲡⲉⲓⲛⲁⲩ ⲙⲛϯⲥⲟⲧⲉ ⲟⲩⲇⲉ ⲡⲟⲗⲓⲥ. ⲁⲛⲉⲭⲣⲓⲥϯⲁⲛⲟⲥ ϣⲱⲡⲉ ϩⲙⲙⲁ ⲛⲓⲙ. ⲁⲡϫⲁⲓⲉ ⲙⲟⲩϩ ⲙⲙⲟⲛⲁⲭⲟⲥ. ⲙⲁⲣⲟⲩϩⲁⲣⲉϩ ⲉⲣⲟⲟⲩ ⲁⲩⲱ ⲙⲡⲣⲧⲣⲉⲩⲥⲁϩⲟⲩ ⲙⲙⲟⲓ ⲉⲡϫⲓⲛϫⲏ.
(41/5) ⲛⲁⲓⲇⲉ ⲛⲧⲉⲣⲉϥϫⲟⲟⲩ ⲛϭⲓⲡⲇⲓⲁⲃⲟⲗⲟⲥ ⲁⲓⲣϣⲡⲏⲣⲉ ⲉⲙⲁⲧⲉ ⲛⲧⲉⲭⲁⲣⲓⲥ ⲙⲡϫⲟⲉⲓⲥ. ⲡⲉϫⲁⲓ ⲛⲁϥ ϫⲉⲛⲧⲅⲟⲩⲣⲉϥϫⲓϭⲟⲗ ⲁⲩⲱ ⲙⲡⲉⲕϫⲉⲙⲉ ⲉⲛⲉϩ. ⲡⲁⲓϭⲉ ⲧⲉⲛⲟⲩ ϩⲛⲟⲩⲙⲉ ⲛϩⲛⲁⲕ ⲁⲛ ⲁⲕϫⲟⲟϥ. ⲁⲗⲗⲁ ⲛⲧⲉⲣⲉⲡⲉⲭⲥ ⲉⲓ ⲁϥⲁⲁⲕ ⲛⲛⲁⲧϭⲟⲙ ⲁⲩⲱ ⲁϥⲧⲁⲩⲟⲕ ⲉⲡⲉⲥⲏⲧ ⲁϥⲕⲁⲁⲕ ⲕⲁϩⲏⲩ.
(41/6) ⲛⲧⲉⲣⲉϥⲥⲱⲧⲙⲇⲉ ⲉⲡⲣⲁⲛ ⲙⲡⲉⲭⲥ ⲙⲡⲉϥⲉϣϥⲉⲓ ⲉⲣⲟϥ, ⲁⲗⲗⲁ ⲛⲧⲉⲩⲛⲟⲩ ⲁϥⲣⲁⲧⲟⲩⲱⲛϩ ⲉⲃⲟⲗ.
(42/1) ⲉϣϫⲉⲛⲧⲟϥ ⲡⲇⲓⲁⲃⲟⲗⲟⲥ ⲁϥϩⲟⲙⲟⲗⲟⲅⲉⲓ ϫⲉⲙⲛϣ- ϭⲟⲙ ⲙⲙⲟϥ ϣϣⲉϭⲉ ⲉⲣⲟⲛ ϩⲱⲱⲛ ⲉⲕⲁⲧⲁⲫⲣⲟⲛⲉⲓ ⲙⲙⲟϥ ⲙⲛⲛⲉϥⲇⲁⲓⲙⲱⲛ. ⲡϫⲁϫⲉⲇⲉ ⲛⲧⲟϥ ⲙⲛⲛⲉϥⲕⲉⲟⲩϩⲟⲟⲣ ϩⲙⲡⲁⲛⲟⲩⲣⲅⲓⲁ ⲛⲧⲉⲓⲙⲓⲛⲉ ⲛⲉⲧϣⲟⲟⲡ ⲛⲁⲩ. ⲁⲛⲟⲛⲇⲉ ⲉⲁⲛⲉⲓⲙⲉ ⲉⲧⲉⲩⲙⲛⲧϭⲱⲃ ⲟⲩⲛϭⲟⲙ ⲙⲙⲟⲛ ⲉⲕⲁⲧⲁⲫⲣⲟⲛⲉⲓ ⲙⲙⲟⲟⲩ.
(42/2) ⲙⲡⲣⲧⲣⲉⲛⲡⲁϩⲧⲛⲇⲉ ⲛⲁϥ ϩⲙⲡⲉⲛϩⲏⲧ ⲁⲩⲱ ⲙⲡⲣⲧⲣⲉⲛⲙⲉⲉⲩⲉ ⲉϩⲱⲃ ⲛⲧⲉⲓⲙⲓⲛⲉ ⲉⲡⲧⲏⲣϥ. ⲙⲁⲣⲉⲛⲧⲱⲕ ⲛϩⲏⲧ ⲛϩⲟⲩⲟ
(42/3) ⲁⲩⲱ ⲛⲧⲛⲣⲁϣⲉ ⲛⲛⲟⲩⲟⲉⲓϣ ⲛⲓⲙ ϩⲱⲥ ⲉⲁⲛⲟⲩϫⲁⲓ ⲁⲩⲱ ⲙⲁⲣⲉⲛⲙⲉⲉⲩⲉ ϩⲙⲡⲉⲛϩⲏⲧ ϫⲉⲡϫⲟⲉⲓⲥ ϣⲟⲟⲡ ⲛⲙⲙⲁⲛ ⲡⲁⲓ ⲛⲧⲁϥϫⲣⲟ ⲉⲣⲟⲟⲩ ⲁⲩⲱ ⲁϥⲕⲁⲧⲁⲫⲣⲟⲛⲉⲓ ⲙⲙⲟⲟⲩ.
(42/4) ⲙⲁⲣⲉⲛⲙⲉⲉⲩⲉ ⲛⲛⲟⲩⲟⲉⲓϣ ⲛⲓⲙ ⲁⲩⲱ ⲛⲧⲛϣⲟϫⲛⲉ ϩⲙⲡⲉⲛϩⲏⲧ ϫⲉⲉⲣⲉⲡϫⲟⲉⲓⲥ ϣⲟⲟⲡ ⲛⲙⲙⲁⲛ ⲙⲛϣϭⲟⲙ ⲛⲛϫⲁϫⲉ ⲉⲣⲗⲁⲁⲩ ⲙⲡⲉⲑⲟⲟⲩ ⲛⲁⲛ.
(42/5) ⲉⲩϣⲁⲛⲉⲓⲅⲁⲣ ⲛⲑⲉ ⲉⲧⲟⲩⲛⲁϩⲉ ⲉⲣⲟⲛ ⲙⲙⲟⲥ ⲉⲩⲛⲁϣⲱⲡⲉ ⲛⲧⲛϩⲉ ϩⲱⲟⲩ ⲁⲩⲱ ⲙⲙⲉⲉⲩⲉ ⲛϩⲏⲧ ⲉⲧⲟⲩⲛⲁϩⲉ ⲉⲣⲟⲛ ⲛϩⲏⲧⲟⲩ ⲧⲁⲓⲧⲉ ⲧⲉⲩϩⲉ ϩⲱⲟⲩ ϣⲁⲩⲉⲓⲣⲉ ⲛⲛⲉⲩⲫⲁⲛⲧⲁⲥⲓⲁ ⲟⲩⲃⲏⲛ.
(42/6) ⲉⲩϣⲁⲛϩⲉⲇⲉ ⲉⲣⲟⲛ ⲉⲛⲣϩⲟⲧⲉ ⲁⲩⲱ ⲉⲛϣⲧⲣⲧⲟⲣ ⲛⲧⲟⲟⲩ ϩⲱⲟⲩ ⲛⲑⲉ ⲛϩⲉⲛⲗⲓⲥⲧⲏⲥ ⲉϣⲁⲩϩⲉ ⲉⲡⲙⲁ ⲛⲥⲉⲣⲟⲉⲓⲥ ⲉⲣⲟϥ ⲁⲛ ⲥⲉⲛⲁⲧⲱⲟⲩⲛ ⲉϫⲱⲛ ⲁⲩⲱ ⲡⲉⲧⲛⲙⲉⲉⲩⲉ ⲉⲣⲟϥ ϩⲙⲡⲉⲛϩⲏⲧ ⲥⲉⲛⲁⲟⲩⲱϩ ⲉⲣⲟϥ ⲛⲥⲉⲁⲁϥ ⲛⲁⲛ. ⲉⲩϣⲁⲛϩⲉ ⲉⲣⲟⲛ ⲉⲛⲣϩⲟⲧⲉ ⲁⲩⲱ ⲉⲛⲟ ⲛϭⲱⲃ ϣⲁⲩⲧⲣⲉⲛⲣϩⲟⲧⲉ ⲉⲡⲉϩⲟⲩⲟ ϩⲛϩⲉⲛⲫⲁⲛⲧⲁⲥⲓⲁ ⲙⲛϩⲉⲛⲁⲡⲉⲓⲗⲏ. ⲗⲟⲓⲡⲟⲛ ϣⲁⲩⲕⲟⲗⲁⲍⲉ ⲛⲧⲉⲯⲩⲭⲏ ϩⲛⲛⲁⲓ.
(42/7) ⲉⲩϣⲁⲛϩⲉⲇⲉ ⲉⲣⲟⲛ ⲉⲛⲣⲁϣⲉ ϩⲙⲡϫⲟⲉⲓⲥ ⲁⲩⲱ ⲉⲛⲙⲉⲉⲩⲉ ϩⲙⲡⲉⲛϩⲏⲧ ⲉⲛⲁⲅⲁⲑⲟⲛ ⲉⲧⲛⲁϣⲱⲡⲉ ⲁⲩⲱ ⲉⲛϣⲟϫⲛⲉ ⲉⲛⲁⲡϫⲟⲉⲓⲥ ⲁⲩⲱ ⲉⲛⲗⲟⲅⲓⲍⲉ ⲙⲙⲟⲛ ⲉⲛϫⲱ ⲙⲙⲟⲥ ϫⲉⲉⲣⲉⲛⲕⲁ ⲛⲓⲙ ϩⲛⲛⲉϭⲓϫ ⲙⲡϫⲟⲉⲓⲥ ⲁⲩⲱ ϫⲉⲙⲛⲇⲁⲓⲙⲱⲛ ⲛⲁⲉϣϭⲙϭⲟⲙ ⲉϩⲟⲩⲛ ⲉⲛⲉⲭⲣⲓⲥϯⲁⲛⲟⲥ ⲁⲩⲱ ϫⲉⲙⲛⲧⲁⲩⲉⲝⲟⲩⲥⲓⲁ ⲙⲙⲁⲩ ⲉϩⲟⲩⲛ ⲉⲗⲁⲁⲩ, ⲉⲩϣⲁⲛⲛⲁⲩ ⲉⲧⲉⲯⲩⲭⲏ ⲉⲥⲟⲣϫ ϩⲛⲛⲉϣⲟϫⲛⲉ ⲛⲧⲉⲓⲙⲓⲛⲉ ⲛⲧⲉⲩⲛⲟⲩ ϣⲁⲩϫⲓϣⲓⲡ ⲛⲉⲥⲉⲕⲟⲧⲟⲩ ⲉⲡⲁϩⲟⲩ.
(42/8) ⲕⲁⲧⲁⲑⲉ ⲛⲧⲁⲡϫⲁϫⲉ ϭⲛⲓⲱⲃ ⲉϥⲟⲣϫ ⲁϥⲥⲁϩⲱⲱϥ ⲉⲃⲟⲗ ⲙⲙⲟϥ ⲁϥϩⲉⲇⲉ ⲉⲓⲟⲩⲇⲁⲥ ⲉϥⲕⲏⲕ ⲁϩⲏⲩ ϩⲛⲛⲁⲓ ⲁϥϥⲓⲧϥ ⲉⲛⲉⲭⲙⲁⲗⲱⲧⲟⲥ. ⲉϣϫⲉⲧⲛⲟⲩⲱϣ ⲉⲕⲁⲧⲁⲫⲣⲟⲛⲉⲓ ⲙⲡϫⲁϫⲉ ⲙⲁⲣⲉⲛⲙⲉⲉⲩⲉ ⲛⲛⲟⲩⲟⲉⲓϣ ⲛⲓⲙ ⲉⲛⲁⲡϫⲟⲉⲓⲥ ⲁⲩⲱ ⲙⲁⲣⲉⲧⲛⲯⲩⲭⲏ ⲣⲁϣⲉ ⲛⲛⲟⲩⲟⲉⲓϣ ⲛⲓⲙ ϩⲛⲑⲉⲗⲡⲓⲥ ⲁⲩⲱ ⲧⲛⲛⲁⲛⲁⲩ ⲉⲛⲉϩⲃⲏⲩⲉ ⲛⲥⲱⲃⲉ ⲛⲛⲇⲁⲓⲙⲱⲛ ⲛⲑⲉ ⲛⲛⲟⲩⲕⲁⲡⲛⲟⲥ ⲉⲩⲡⲏⲧ ϩⲏⲧⲛ ⲛⲥⲉⲡⲏⲧ ⲛⲥⲱⲛ ⲁⲛ. ϩⲉⲛϭⲱⲃⲅⲁⲣ ⲉⲙⲁⲧⲉⲛⲉ ⲕⲁⲧⲁⲑⲉ ⲛⲧⲁⲓϣⲣⲡϫⲟⲟⲥ ⲉⲩϭⲱϣⲧ ⲛⲛⲟⲩⲟⲉⲓϣ ⲛⲓⲙ ⲉⲃⲟⲗ ϩⲏⲧϥ ⲙⲡⲕⲱϩⲧ ⲉⲧⲥⲃⲧⲱⲧ ⲛⲁⲩ.
(43/1) ⲟⲩⲛⲧⲁⲛⲅⲁⲣ ⲙⲙⲁⲩ ⲙⲡⲙⲁⲉⲓⲛ ⲉⲧⲙⲣϩⲟⲧⲉ ϩⲏⲧⲟⲩ. ⲉⲣϣⲁⲛⲟⲩⲫⲁⲛⲧⲁⲥⲓⲁ ϣⲱⲡⲉ ⲛⲛⲟⲩⲁ ⲙⲡⲣⲧⲣⲉϥϩⲉ ⲉⲡⲉⲥⲏⲧ ϩⲓⲑⲏ ⲙⲙⲟⲥ ϩⲛⲟⲩⲙⲛⲧϭⲱⲃ, ⲁⲗⲗⲁ ⲡⲉⲧⲛⲧⲟϥⲡⲉ ⲙⲁⲣⲉϥϫⲛⲟⲩϥ ⲛϣⲟⲣⲡ ⲉϥⲧⲏⲕ ⲛϩⲏⲧ ϫⲉⲛⲧⲕⲛⲓⲙ ⲏ ⲛⲧⲁⲕⲉⲓ ⲉⲧⲱⲛ.
(43/2) ⲉϣⲱⲡⲉⲙⲉⲛ ⲟⲩϭⲱⲗⲡ ⲉⲃⲟⲗ ⲉϥⲟⲩⲁⲁⲃ ⲡⲉⲛⲧⲁϥⲟⲩⲱⲛϩ ⲛⲁⲕ ⲉⲃⲟⲗ ϥⲛⲁⲧⲉⲧⲡⲉⲕϩⲏⲧ ⲛⲧⲉⲧⲉⲕϩⲟⲧⲉ ⲕⲟⲧⲥ ⲛⲁⲕ ⲉⲩⲣⲁϣⲉ.
(43/3) ⲉϣⲱⲡⲉⲇⲉ ⲧⲁⲡⲇⲓⲁⲃⲟⲗⲟⲥⲧⲉ ⲛⲧⲉⲩⲛⲟⲩ ⲥⲛⲁⲣϭⲱⲃ ⲉⲥⲛⲁⲩ ⲉⲡⲉⲕϩⲏⲧ ⲉϥⲧⲃ- ⲃⲏⲩ. ⲟⲩⲙⲁⲉⲓⲛⲅⲁⲣⲡⲉ ⲡⲁⲓ ⲛⲧⲙⲛⲧⲁⲧϣⲧⲟⲣⲧⲣ ⲉϫⲛⲉⲟⲩⲣⲱⲙⲉ ϫⲉⲛⲧⲕⲛⲓⲙ ⲏ ⲛⲧⲁⲕⲉⲓ ⲉⲧⲱⲛ. ⲧⲁⲓⲧⲉ ⲑⲉ ⲛⲧⲁⲡϣⲏⲣⲉ ⲛⲛⲁⲩⲏ ⲉⲓⲙⲉ ⲛⲧⲉⲣⲉϥϫⲛⲟⲩϥ. ⲙⲡⲉⲡϫⲁϫⲉⲇⲉ ⲟⲛ ϩⲱⲡ ⲉⲇⲁⲛⲓⲏⲗ ⲛⲧⲉⲣⲉϥϣⲓⲛⲉ ⲛⲥⲱϥ.
(44/1) ⲛⲁⲓ ⲇⲉ ⲉϥϫⲱ ⲙⲙⲟⲟⲩ ⲛϭⲓⲁⲛⲧⲱⲛⲓⲟⲥ ⲁⲩⲣⲁϣⲉ ⲉⲙⲁⲧⲉ ⲁⲩⲱ ϩⲟⲓⲛⲉ ⲉⲃⲟⲗ ⲛϩⲏⲧⲟⲩ ⲁⲡⲉⲩⲙⲉⲉⲩⲉ ⲉⲓ ⲉϩⲟⲩⲛ ⲉⲧⲁⲣⲉⲧⲏ ⲉⲡⲉϩⲟⲩⲟ. ϩⲉⲛⲕⲟⲟⲩⲉⲇⲉ ⲉⲩⲟ ⲛⲕⲟⲩⲓ ⲛϩⲏⲧ ⲁⲩϫⲓ ⲛⲛⲟⲩⲥⲟⲗⲥⲗ ⲁⲩⲱ ⲛⲧⲟⲟⲩ ⲧⲏⲣⲟⲩ ⲁⲩⲕⲁⲧⲁⲫⲣⲟⲛⲉⲓ ⲛⲛⲇⲁⲓⲙⲱⲛ ⲉⲁⲩⲣϣⲡⲏⲣⲉ ⲛⲧⲉⲭⲁⲣⲓⲥ ⲛⲧⲁⲡⲛⲟⲩⲧⲉ ⲧⲁⲁⲥ ⲛⲛⲁⲛⲧⲱⲛⲓⲟⲥ.
(44/2) ⲉⲁⲛⲧⲟⲩⲉⲓⲏ ⲙⲟⲩϩ ⲙⲙⲟⲛⲁⲭⲟⲥ ⲉⲩⲟⲩⲁⲁⲃ ⲛⲑⲉ ⲛⲛⲉⲥⲕⲩⲛⲏ ⲙⲡⲛⲟⲩⲧⲉ ⲉⲩⲯⲁⲗⲗⲉⲓ ⲉⲩⲛⲏⲥⲧⲉⲩⲉ ⲉⲩϣⲗⲏⲗ ⲉⲩⲣϩⲱⲃ ⲉⲩⲉⲓⲣⲉ ⲛϩⲉⲛⲙⲛⲧⲛⲁ ⲉⲩⲛⲧⲁⲩ ⲙⲙⲁⲩ ⲛⲧⲁⲅⲁⲡⲏ ⲙⲛⲟⲩϣⲱⲛϥ ⲉϩⲟⲩⲛ ⲉⲛⲉⲩⲉⲣⲏⲩ.
(44/3) ⲁⲩⲱ ⲛⲉⲩϣⲟⲟⲡ ϩⲙⲡⲙⲁ ⲉⲧⲙⲙⲁⲩ ⲁⲗⲏⲑⲟⲥ ⲉϣϫⲉⲟⲩⲭⲱⲣⲁⲧⲉ ⲉⲥϣⲟⲟⲡ ϩⲁⲣⲓϩⲁⲣⲟⲥ.
(44/4) ⲛⲉϥϣⲟⲟⲡ ⲁⲛ ⲛϭⲓⲟⲩⲁ ⲙⲡⲙⲁ ⲉⲧⲙⲙⲁⲩ ⲉⲩϫⲓ ⲙⲙⲟϥ ⲛϭⲟⲛⲥ ⲟⲩⲇⲉ ⲁⲣⲓⲕⲉ ⲛⲣⲉϥϫⲓϣⲱⲙ ⲁⲗⲗⲁ ⲟⲩⲙⲏⲏϣⲉ ⲛⲛⲁⲥⲕⲏⲧⲏⲥ ⲛⲉⲧϩⲙⲡⲙⲁ ⲉⲧⲙⲙⲁⲩ ⲉⲩⲙⲉⲉⲩⲉⲇⲉ ⲛⲟⲩⲱⲧ ⲡⲉⲧϣⲟⲟⲡ ⲛⲁⲩ ⲉϩⲟⲩⲛ ⲉⲧⲁⲣⲉⲧⲏ. ϩⲱⲥⲧⲉ ⲡⲉⲧⲛⲁⲛⲁⲩ ⲉⲣⲟⲟⲩ ⲛϥϫⲟⲟⲥ ϫⲉⲛⲁⲛⲟⲩⲛⲉⲕⲙⲁⲛϣⲱⲡⲉ ⲓⲁⲕⲱⲃ ⲁⲩⲱ ⲛⲉⲕⲥⲕⲩⲛⲏ ⲡⲓⲏⲗ. ⲛⲑⲉ ⲛϩⲉⲛⲙⲁⲛϣⲏⲛ ⲉⲩⲟ ⲛϩⲁⲓⲃⲥ ⲁⲩⲱ ⲛⲑⲉ ⲛϩⲉⲛⲡⲁⲣⲁⲇⲓⲥⲟⲥ ϩⲓϫⲛⲛⲉⲓⲉⲣⲱⲟⲩ ⲁⲩⲱ ⲛⲑⲉ ⲙⲡⲕⲁⲣⲡⲟⲥ ⲉⲧϩⲁⲧⲛⲛⲉⲙⲟⲩⲛⲉⲓⲟⲟⲩⲉ.
(45/1) ⲛⲧⲟϥⲙⲉⲛ ⲁⲛⲧⲱⲛⲓⲟⲥ ⲕⲁⲧⲁⲧⲉϥⲥⲩⲛⲏⲑⲓⲁ ⲛⲉϥⲁⲛⲁⲭⲱⲣⲉⲓⲡⲉ ϩⲁⲣⲓϩⲁⲣⲟϥ ϩⲙⲡⲉϥⲙⲟⲛⲁⲥⲧⲏⲣⲓⲟⲛ ⲉϥⲟⲩⲱϩ ⲉⲧⲟⲟⲧϥ ⲙⲙⲏⲛⲉ ϩⲛⲧⲁⲥⲕⲏⲥⲓⲥ ⲛⲉϥⲁϣⲁϩⲟⲙ ⲙⲙⲏⲛⲉ ⲉϥⲙⲉⲉⲩⲉ ⲉⲃⲟⲗ ϩⲙⲡⲉϥϩⲏⲧ ⲉⲙⲙⲁⲛϣⲱⲡⲉ ⲛⲛⲙⲡⲏⲩⲉ ⲉⲣⲉⲡⲉϥⲙⲉ ϣⲟⲟⲡ ⲉϩⲟⲩⲛ ⲉⲣⲟⲟⲩ ⲉϥϭⲱϣⲧ ⲙⲙⲏⲛⲉ ⲉⲡⲃⲓⲟⲥ ⲛⲛⲣⲙⲛⲛⲟⲩⲧⲉ.
(45/2) ⲕⲁⲓⲅⲁⲣ ⲉϥϣⲁⲛⲛⲟⲩ ⲉⲟⲩⲱⲙ ⲏ ⲉⲛⲕⲟⲧⲕ ϣⲁϥϣⲓⲡⲉ ⲉϥⲙⲉⲉⲩⲉ ϩⲙⲡⲉϥϩⲏⲧ ⲉⲡⲛⲟⲏⲣⲟⲛ ⲉⲧⲙⲛⲧⲣⲉϥⲉⲓⲱⲣϩ ⲛⲧⲉϥⲯⲩⲭⲏ.
(45/3) ϩⲁϩⲇⲉ ⲟⲛ ⲛⲥⲟⲡ ⲉϥⲛⲁⲟⲩⲱⲙ ⲙⲛⲛⲉⲥⲛⲏⲩ ⲛⲉϥⲙⲉⲉⲩⲉ ⲉⲧⲉⲧⲣⲟⲫⲏ ⲙⲡⲛⲓⲕⲟⲛ ϣⲁϥⲡⲁⲣⲁⲓⲧⲉⲓ ⲉⲧⲙⲟⲩⲱⲙ ⲛϥⲃⲱⲕ ⲛϥⲗⲟ ϩⲁⲣⲟⲟⲩ ⲉϥϫⲱ ⲙⲙⲟⲥ ϫⲉⲟⲩϣⲓⲡⲉⲡⲉ ⲉⲣϣⲁⲛϩⲟⲓⲛⲉ ⲛⲁⲩ ⲉⲣⲟϥ ⲉϥⲟⲩⲱⲙ.
(45/4) ⲉⲛⲉϥⲟⲩⲱⲙϭⲉⲡⲉ ϩⲁⲣⲓϩⲁⲣⲟϥ ⲉⲧⲃⲉⲧⲁⲛⲁⲅⲕⲏ ⲙⲡⲥⲱⲙⲁ. ϩⲁϩ ⲟⲛ ⲛⲥⲟⲡ ϣⲁϥⲟⲩⲱⲙ ⲙⲛⲛⲉⲥⲛⲏⲩ
(45/5) ⲁⲩⲱ ⲉⲛⲉϥϫⲱ ⲙⲙⲟⲥ ϫⲉϣϣⲉ ⲉⲥⲣϥⲉ ⲉⲧⲉⲯⲩⲭⲏ ⲛⲛⲟⲩⲟⲉⲓϣ ⲛⲓⲙ ⲉϩⲟⲩⲉⲉⲡⲥⲱⲙⲁ ⲁⲩⲱ ⲛⲧⲛϯ ⲙⲡⲥⲱⲙⲁ ϩⲱⲱϥ ⲛⲛⲟⲩⲕⲟⲩⲓ ⲛⲛⲟⲉⲓⲕ ⲉⲧⲃⲉⲧⲁⲛⲁⲅⲕⲏ, ⲡⲕⲉⲥⲉⲉⲡⲉⲇⲉ ⲛⲧⲛⲥⲣϥⲉ ⲉⲧⲉⲯⲩⲭⲏ ⲁⲩⲱ ⲉϣⲓⲛⲉ ⲛⲥⲁⲧⲉⲥⲛⲟϥⲣⲉ
(45/6) ϫⲉⲕⲁⲥ ⲛⲛⲉⲩⲥⲱⲕ ⲙⲙⲟⲥ ⲉⲡⲉⲥⲏⲧ ⲛϭⲓⲛϩⲩⲇⲟⲛⲏ ⲙⲡⲥⲱⲙⲁ, ⲁⲗⲗⲁ ⲛϩⲟⲩⲟ ⲛⲧⲟϥ ⲛⲥⲧⲣⲉⲡⲥⲱⲙⲁ ⲣϩⲙϩⲁⲗ ⲛⲁⲥ.
(45/7) ⲡⲁⲓⲅⲁⲣ ⲡⲉⲧⲉⲣⲉⲡⲥⲱⲧⲏⲣ ϫⲱ ⲙⲙⲟϥ ϫⲉⲙⲡⲣϥⲉⲓⲣⲟⲟⲩϣ ϩⲁⲧⲉⲧⲛⲯⲩⲭⲏ ϫⲉⲟⲩ ⲡⲉⲧⲉⲧⲛⲛⲁⲟⲩⲟⲙϥ ⲟⲩⲇⲉ ⲡⲉⲧⲛⲥⲱⲙⲁ ϫⲉⲟⲩ ⲡⲉⲧⲉⲧⲛⲛⲁⲧⲁⲁϥ ϩⲓⲱⲧⲧⲏⲩⲧⲛ. ⲛⲁⲓⲅⲁⲣ ⲧⲏⲣⲟⲩ ⲛϩⲉⲑⲛⲟⲥ ⲛⲉⲧϣⲓⲛⲉ ⲛⲥⲱⲟⲩ. ⲡⲗⲏⲛ ϣⲓⲛⲉ ⲛϣⲟⲣⲡ ⲛⲥⲁⲧⲉϥⲙⲛⲧⲉⲣⲟ ⲙⲛⲧⲉϥⲇⲓⲕⲁⲓⲟⲥⲩⲛⲏ ⲁⲩⲱ ⲛⲁⲓ ⲧⲏⲣⲟⲩ ⲥⲉⲛⲁⲟⲩⲁϩⲟⲩ ⲉⲣⲱⲧⲛ.
(46/1) ⲙⲛⲛⲥⲁⲛⲁⲓⲇⲉ ⲁϥⲧⲁϩⲉⲧⲉⲕⲕⲗⲏⲥⲓⲁ ⲛϭⲓⲡⲇⲓⲱⲅⲙⲟⲥ ⲙⲙⲁⲝⲓⲙⲓⲛⲓⲁⲛⲟⲥ. ⲁⲩⲱ ⲉⲩⲛⲁϫⲓ ⲛⲛⲙⲁⲣⲧⲩⲣⲟⲥ ⲉⲧⲟⲩⲁⲁⲃ ⲉϩⲟⲩⲛ ⲉⲣⲁⲕⲟⲧⲉ ⲁϥⲟⲩⲁϩϥ ⲛⲥⲱⲟⲩ ⲛϭⲓⲁⲛⲧⲱⲛⲓⲟⲥ ⲉⲁϥⲗⲟ ϩⲙⲡⲙⲟⲛⲁⲥⲧⲏⲣⲓⲟⲛ ⲉϥϫⲱ ⲙⲙⲟⲥ ϫⲉⲙⲁⲣⲉⲛⲃⲱⲕ ϩⲱⲱⲛ ⲛⲧⲛⲁⲅⲱⲛⲓⲍⲉ ⲙⲛⲛⲉⲧⲟⲩⲁⲁⲃ ⲉⲩϣⲁⲛⲧⲱϩⲙ ⲙⲟⲛ, ⲏ ⲛⲧⲛⲛⲁⲩ ⲉⲛⲉⲧⲁⲅⲱⲛⲓⲍⲉ.
(46/2) ⲛⲉϥⲟⲩⲱϣⲅⲁⲣⲡⲉ ⲉⲣⲙⲁⲣⲧⲩⲣⲟⲥ ⲉⲁϥϭⲱ ⲉϥϣⲙϣⲉ ⲛⲛϩⲟⲙⲟⲗⲟⲅⲓⲧⲏⲥ ϩⲛⲛⲙⲙⲉⲧⲁⲗⲟⲥ ⲙⲛⲛⲉϣⲧⲉⲕⲱⲟⲩ. ⲉⲣⲉⲟⲩⲛⲟϭ ⲛⲥⲡⲟⲩⲇⲏ ϣⲟⲟⲡ ⲛⲁϥ ϩⲛⲛⲉⲛⲇⲓⲕⲁⲥⲧⲏⲣⲓⲟⲛ ⲛⲉⲧⲟⲩⲕⲁⲗⲉⲓ ⲙⲙⲟⲟⲩ ⲉⲧⲣⲉⲩⲁⲅⲱⲛⲓⲍⲉ ⲛⲉϥⲅⲩⲙⲛⲁⲍⲉ ⲙⲙⲟⲟⲩ ⲉϩⲟⲩⲛ ⲉⲡⲟⲩⲣⲟⲧ. ⲛⲉⲧⲛⲁϣⲱⲡⲉⲇⲉ ⲙⲙⲁⲣⲧⲩⲣⲟⲥ ⲛⲉϥⲁⲥⲡⲁⲍⲉ ⲙⲙⲟⲟⲩ ⲉϥϩⲱⲗϭ ⲉⲣⲟⲟⲩ ⲉϥⲙⲟⲟϣⲉ ⲛⲙⲙⲁⲩ ϣⲁⲛⲧⲟⲩϫⲱⲕ ⲉⲃⲟⲗ.
(46/3) ⲡⲇⲓⲕⲁⲥⲧⲏⲥⲇⲉ ⲉϥⲛⲁⲩ ⲉⲧⲉϥⲙⲛⲧⲁⲧϩⲟⲧⲉ ⲙⲛⲧⲉϥⲥⲡⲟⲩⲇⲏ ⲉϩⲟⲩⲛ ⲉⲡⲉⲓϩⲱⲃ ⲁϥⲕⲉⲗⲉⲩⲉ ⲉⲧⲙⲧⲣⲉⲗⲁⲁⲩ ⲙⲙⲟⲛⲁⲭⲟⲥ ⲟⲩⲱⲛϩ ⲉⲃⲟⲗ ϩⲙⲡⲇⲓⲕⲁⲥⲧⲏⲣⲓⲟⲛ ⲁⲩⲱ ⲉⲧⲙⲧⲣⲉⲩϭⲱ ϩⲛⲧⲡⲟⲗⲓⲥ ⲉⲡⲧⲏⲣϥ.
(46/4) ⲛⲕⲟⲟⲩⲉⲇⲉ ⲧⲏⲣⲟⲩ ⲁⲩⲣⲑⲉ ⲛⲧⲁⲩϩⲟⲡⲟⲩ ⲙⲡⲉϩⲟⲟⲩ ⲉⲧⲙⲙⲁⲩ. ⲁⲛⲧⲱⲛⲓⲟⲥⲇⲉ ⲙⲡⲉϥⲣⲣⲟⲟⲩϣ ⲛⲁϥ ⲉⲡⲧⲏⲣϥ ϩⲱⲥⲧⲉ ⲛϥϣⲱⲙ ⲙⲡⲉϥⲉⲡⲛⲧⲏⲇⲏⲥ ⲉⲡⲉϩⲟⲩⲟ ⲁⲩⲱ ⲙⲡⲉϥⲣⲁⲥⲧⲉ ⲁϥⲁϩⲉⲣⲁⲧϥ ϩⲓⲑⲏ ⲛⲛⲟⲩⲟⲛ ⲛⲓⲙ ⲉⲁϥⲁⲗⲉ ⲉϫⲛⲟⲩⲙⲁ ⲉϥϫⲟⲥⲉ ⲁϥⲟⲩⲟⲛϩ ϥ ⲉⲃⲟⲗ ⲙⲡϩⲏⲅⲉⲙⲱⲛ ⲉϥⲡⲣⲉⲓⲱⲟⲩ ⲉⲡⲉϩⲟⲩⲟ
(46/5) ⲉⲁⲟⲩⲟⲛ ⲛⲓⲙ ⲣϣⲡⲏⲣⲉ ⲙⲡⲉⲓϩⲱⲃ ⲁⲩⲱ ⲛⲉⲣⲉⲡϩⲩⲅⲉⲙⲱⲛ ⲛⲁⲩ ⲉⲣⲟϥ. ⲁⲩⲱ ⲙⲛⲛⲥⲁⲧⲣⲉϥⲧⲱⲟⲩⲛ ϩⲓⲡⲙⲁⲛϯϩⲁⲡ ⲉϥⲡⲁⲣⲁⲅⲉ ⲁⲁⲛⲧⲱⲛⲓⲟⲥ ⲁϩⲉⲣⲁⲧϥ ⲙⲡⲉϥⲙⲧⲟ ⲉⲃⲟⲗ ϩⲛⲟⲩⲥϭⲣⲉϩⲧ ⲉϥⲟⲩⲱⲛϩ ⲉⲃⲟⲗ ⲙⲡⲟⲩⲣⲟⲧ ⲛⲛⲉⲭⲣⲓⲥϯⲁⲛⲟⲥ.
(46/6) ⲉⲛⲉϥⲟⲩⲱϣⲅⲁⲣ ϩⲱⲱϥⲡⲉ ⲉⲣⲙⲁⲣⲧⲩⲣⲟⲥ ⲕⲁⲧⲁⲑⲉ ⲛⲧⲁⲓϣⲣⲡϫⲟⲟⲥ ⲁⲩⲱ ⲛⲉϥⲗⲩⲡⲉⲓⲡⲉ ϩⲁⲡⲉⲓⲙⲉⲣⲟⲥ ⲡⲁⲓ. ⲡϫⲟⲉⲓⲥⲇⲉ ⲡⲉⲛⲧⲁϥϩⲁⲣⲉϩ ⲉⲣⲟϥ ⲉⲧⲉϥⲛⲟϥⲣⲉ ⲙⲛⲧⲁϩⲉⲛⲕⲟⲟⲩⲉ ϫⲉⲕⲁⲥ ⲉⲃⲟⲗ ϩⲓⲧⲛⲧⲁⲥⲕⲏⲥⲓⲥ ⲛⲧⲁϥⲉⲓⲙⲉ ⲉⲣⲟⲥ ⲉⲃⲟⲗ ϩⲛⲛⲉⲅⲣⲁⲫⲏ ⲛϥϣⲱⲡⲉ ⲛⲥⲁϩ ⲛⲟⲩⲙⲏⲏϣⲉ.
(46/7) ⲕⲁⲓⲅⲁⲣ ⲉⲩⲛⲁⲩ ⲉⲡⲉϥⲥⲙⲟⲧ ⲙⲛⲑⲉ ⲛⲧⲁϥⲉⲓ ⲉϩⲣⲁⲓ ϩⲓⲱⲱⲥ ⲟⲩⲙⲏⲏϣⲉⲅⲁⲣ ⲁⲩⲥⲡⲟⲩⲁⲍⲉ ⲉⲕⲱϩ ⲉⲧⲉϥⲡⲟⲗⲏϯⲁ. ⲡⲁⲗⲓⲛ ⲟⲛ ⲛⲉϥϣⲙϣⲉ ⲛⲛϩⲟⲙⲟⲗⲟⲅⲓⲧⲏⲥ ⲕⲁⲧⲁⲧⲉϥⲥⲩⲛⲏⲑⲓⲁ ⲁⲩⲱ ⲛⲉϥϣⲟⲟⲡ ϩⲱⲥ ⲉϥⲙⲏⲣ ⲛⲙⲙⲁⲩ ⲉϥϩⲟⲥⲉ ⲉϥϩⲩⲡⲉⲣⲏⲧⲉⲓ.
(47/1) ⲡⲇⲓⲱⲅⲙⲟⲥⲇⲉ ⲛⲧⲉⲣⲉϥⲟⲩⲱ ⲉⲁϥⲣⲙⲁⲣⲧⲩⲣⲟⲥ ⲛϭⲓⲡⲙⲁⲕⲁⲣⲓⲟⲥ ⲛⲛⲉⲡⲓⲥⲕⲟⲡⲟⲥ ⲡⲉⲧⲣⲟⲥ ⲁϥⲁⲡⲟⲇⲏⲙⲉⲓ ⲉⲡⲉϥⲙⲟⲛⲁⲥⲧⲏⲣⲓⲟⲛ ⲁⲩⲱ ⲛⲉϥⲁⲛⲁⲭⲱⲣⲉⲓ ⲙⲙⲏⲛⲉ ϩⲙⲡⲙⲁ ⲉⲧⲙⲙⲁⲩ ϩⲛⲧⲉϥⲥⲩⲛⲏⲑⲓⲁ. ⲁϥϣⲱⲡⲉⲅⲁⲣ ϩⲛⲟⲩⲛⲟϭ ⲛⲛⲁⲥⲕⲏⲥⲓⲥ ⲉⲛⲁϣⲱⲥ ⲁⲩⲱ ⲉⲥⲛⲁϣⲧ. ⲙⲙⲁⲧⲉ.
(47/2) ⲛⲉϥⲛⲏⲥⲧⲉⲩⲉ ⲛⲛⲟⲩⲟⲉⲓϣ ⲛⲓⲙ. ⲧⲉϥϩⲃ- ⲥⲱⲙⲉⲛ ⲉⲧϩⲓⲱⲱϥ ⲧⲉⲧⲙⲡⲉϥϩⲟⲩⲛ ⲟⲩϭⲟⲟⲩⲛⲉⲧⲉ ⲡⲉⲥⲃⲟⲗⲇⲉ ⲟⲩϣⲧⲏⲛ ⲛϣⲁⲁⲣⲧⲉ. ⲁⲩⲱ ϣⲁⲛⲧⲉϥⲙⲟⲩ ⲙⲡⲉϥϫⲱⲕⲙ ϩⲛⲟⲩ- ⲙⲟⲟⲩ ⲁⲩⲱ ⲙⲡⲉϥⲉⲓⲱ ⲛⲛⲉϥⲟⲩⲉⲣⲏⲧⲉ ⲉⲡⲧⲏⲣϥ ⲁϫⲛⲁⲛⲁⲅⲕⲏ.
(47/3) ⲙⲡⲉⲗⲁⲁⲩ ⲛⲁⲩ ⲉⲣⲟϥ ⲉϥⲕⲏⲕ ⲁϩⲏⲩ ⲛⲥⲁⲡⲉϩⲟⲟⲩ ⲛⲧⲁϥⲙⲧⲟⲛ ⲙⲙⲟϥ ⲛϩⲏⲧϥ.
(48/1) ⲉϥⲁⲛⲁⲭⲱⲣⲉⲓⲅⲁⲣ ⲁⲩⲱ ⲁϥⲧⲱϣ ⲉⲧⲙⲉⲓ ⲉⲃⲟⲗ ⲁⲩⲱ ⲉⲧⲙⲕⲁⲗⲁⲁⲩ ⲉⲃⲱⲕ ⲛⲁϥ ⲉϩⲟⲩⲛ ⲟⲩⲁⲇⲉ ϫⲉⲙⲁⲣⲧⲓⲛⲟⲥ ⲉⲩⲁⲣⲭⲱⲛⲡⲉ ϩⲛⲛⲙⲙⲁⲧⲟⲓ ⲁϥⲉⲛⲱⲭⲗⲉⲓ ⲛⲛⲁⲛⲧⲱⲛⲓⲟⲥ. ⲛⲉⲟⲩⲛⲧϥ- ⲟⲩϣⲉⲉⲣⲉⲅⲁⲣ ⲙⲙⲁⲩ ⲉⲩⲉⲛⲱⲭⲗⲉⲓ ⲛⲁⲥ ϩⲓⲧⲛⲟⲩⲇⲁⲓⲙⲱⲛ ⲉϥϩⲟⲟⲩ.
(48/2) ⲛⲧⲉⲣⲉϥⲱⲥⲕⲇⲉ ⲉϥⲕⲱⲗϩ ⲉⲡⲣⲟ ⲁϥⲁⲝⲓⲟⲩ ⲙⲙⲟϥ ⲉⲧⲣⲉϥⲉⲓ ⲉⲃⲟⲗ ⲛϥϣⲗⲏⲗ ⲉϩⲣⲁⲓ ⲉⲡⲛⲟⲩⲧⲉ ⲉⲧⲃⲉⲧⲉϥϣⲉⲉⲣⲉ. ⲛⲧⲟϥⲇⲉ ⲙⲡⲉϥⲥⲱⲧⲙ ⲛⲁϥ ⲉⲟⲩⲱⲛ ⲛⲁϥ ⲙⲡⲣⲟ. ⲁϥϭⲱϣⲧⲇⲉ ⲉⲃⲟⲗ ϩⲓⲡⲥⲁⲛⲧⲡⲉ ⲡⲉϫⲁϥ ⲛⲁϥ ϫⲉⲡⲣⲱⲙⲉ ⲉⲧⲃⲉⲟⲩ ⲕⲁϣⲕⲁⲕ ⲉⲃⲟⲗ ⲉⲣⲟⲓ ⲉⲁⲛⲅⲟⲩⲣⲱⲙⲉ ϩⲱ ⲛⲧⲉⲕϩⲉ. ⲉϣϫⲉⲕⲡⲓⲥⲧⲉⲩⲉ ⲉⲡⲉⲭⲥ ⲡⲁⲓ ⲉϯϣⲙϣⲉ ⲛⲁϥ ⲃⲱⲕ ⲕⲁⲧⲁⲧⲉⲕⲡⲓⲥⲧⲓⲥ ϣⲗⲏⲗ ⲉⲡⲛⲟⲩⲧⲉ ⲁⲩⲱ ⲥⲛⲁⲟⲩϫⲁⲓ.
(48/3) ⲁⲩⲱ ⲛⲧⲉⲩⲛⲟⲩ ⲁϥⲡⲓⲥⲧⲉⲩⲉ ⲛϭⲓⲡⲣⲱⲙⲉ ⲁϥⲉⲡⲉⲓⲕⲁⲗⲉⲓ ⲙⲡⲣⲁⲛ ⲙⲡⲉⲭⲥ ⲁⲩⲱ ⲁⲥⲧⲃⲃⲟ ⲉⲃⲟⲗ ϩⲙⲡⲇⲁⲓⲙⲱⲛⲓⲟⲛ. ϩⲁϩⲇⲉ ⲙⲙⲁⲉⲓⲛ ⲉⲁⲡϫⲟⲉⲓⲥ ⲁⲁⲩ ⲉⲃⲟⲗ ϩⲓⲧⲟⲟⲧϥ.
(48/4) ⲟⲩⲙⲏⲏϣⲉⲅⲁⲣ ϩⲛⲛⲉⲧⲙⲟϩⲕ ⲛⲧⲉⲣⲉϥⲧⲙⲟⲩⲱⲛ ⲛⲁⲩ ⲙⲡⲣⲟ ⲛⲉⲩⲛⲕⲟⲧⲕⲡⲉ ⲙⲡⲃⲟⲗ ⲙⲡⲉϥⲙⲟⲛⲁⲥⲧⲏⲣⲓⲟⲛ ⲉⲩⲡⲓⲥⲧⲉⲩⲉ ϩⲙⲡⲉⲩϩⲏⲧ ⲧⲏⲣϥ ⲁⲩⲱ ϣⲁⲩⲙⲧⲟⲛ.
(49/1) ⲛⲧⲉⲣⲉϥⲛⲁⲩ ⲉⲡⲙⲏⲏϣⲉ ⲉⲩⲉⲛⲱⲭⲗⲉⲓ ⲛⲁϥ ⲁⲩⲱ ϫⲉⲛⲥⲉⲕⲱ ⲙⲙⲟϥ ⲁⲛ ⲉⲁⲛⲁⲭⲱⲣⲉⲓ ⲕⲁⲧⲁⲑⲉ ⲉⲧϥⲟⲩⲁϣⲥ ⲁϥⲣϩⲟⲧⲉ ⲕⲁⲧⲁⲑⲉ ⲉⲧϥⲟⲩⲁϣⲥ ⲛⲧⲟϥ ⲛϭⲓⲡϫⲟⲉⲓⲥ ⲉⲉⲓⲣⲉ ⲛⲛⲉⲓϣⲡⲏⲣⲉ ⲉⲃⲟⲗ ϩⲓⲧⲟⲟⲧϥ ⲁⲩⲱ ⲛⲧⲉⲟⲩⲁⲙⲉⲉⲩⲉ ⲉⲣⲟϥ ⲡⲁⲣⲁⲑⲉ ⲉⲧⲉϥϣⲟⲟⲡ ⲙⲙⲟⲥ ⲁϥϫⲓϣⲟϫⲛⲉ ϩⲙⲡⲉϥϩⲏⲧ ⲁⲩⲱ ⲁϥϯⲡⲉϥⲟⲩⲟⲓ ⲉⲧⲣⲉϥⲃⲱⲕ ⲉⲡⲙⲁⲣⲏⲥ ⲛⲕⲏⲙⲉ ϣⲁⲛⲉⲧⲛⲥⲉⲥⲟⲟⲩⲛ ⲙⲙⲟϥ ⲁⲛ. ⲁϥϫⲓ ⲛⲧⲟⲟⲧⲟⲩ ⲛⲛⲉⲥⲛⲏⲩ ⲛϩⲉⲛⲕⲟⲩⲓ ⲛⲛⲟⲉⲓⲕ ⲁⲩⲱ ⲁϥϩⲙⲟⲟⲥ ϩⲁⲧⲙⲡⲉⲥⲡⲟⲧⲟⲩ ⲙⲡⲉⲓⲉⲣⲟ ⲁϥϭⲱϣⲧ ϫⲉⲙⲉϣⲁⲕ ⲟⲩⲛⲟⲩϫⲟⲓ ⲛⲁⲡⲁⲣⲁⲅⲉ ⲛϥⲁⲗⲉ ⲛϥⲃⲱⲕ ⲉⲡⲙⲁ ⲉⲧⲙⲙⲁⲩ.
(49/2) ⲛⲁⲓⲇⲉ ⲉϥⲙⲉⲉⲩⲉ ⲉⲣⲟⲟⲩ ⲁⲩⲥⲙⲏ ϣⲱⲡⲉ ϣⲁⲣⲟϥ ⲉⲃⲟⲗ ϩⲛⲧⲡⲉ ⲉⲥϫⲱ ⲙⲙⲟⲥ ϫⲉⲱ ⲁⲛⲧⲱⲛⲓⲟⲥ ⲉⲕⲛⲁ ⲉⲧⲱⲛ ⲙⲡⲉⲓⲙⲁ.
(49/3) ⲛⲧⲟϥⲇⲉ ⲙⲡⲉϥϣⲧⲟⲣⲧⲣ ⲉⲡⲧⲏⲣϥ ⲁⲗⲗⲁ ⲕⲁⲧⲁⲡⲉϥⲥⲱⲛⲧ ⲛⲑⲉ ⲉϣⲁⲩⲙⲟⲩⲧⲉ ⲉⲣⲟϥ ⲉⲡⲥⲟⲡ ⲧⲁⲓ ⲟⲛⲧⲉ ⲑⲉ ⲛⲧⲁϥⲟⲩⲱϣⲃ ⲙⲙⲟⲥ ϫⲉⲉⲃⲟⲗ ϫⲉⲙⲙⲏⲏϣⲉ ⲕⲱ ⲙⲙⲟⲓ ⲁⲛ ⲉⲁⲛⲁⲭⲱⲣⲉⲓ ⲏ ⲉⲥϭⲣⲁϩⲧ. ⲉⲧⲃⲉⲡⲁⲓ ⲉⲓⲟⲩⲱϣ ⲉⲃⲱⲕ ⲉⲡⲙⲁⲣⲏⲥ ⲛⲕⲏⲙⲉ ⲉⲧⲃⲉϫⲉⲥⲉⲉⲛⲱⲭⲗⲉⲓ ⲛⲁⲓ ⲙⲙⲁⲧⲉ ⲉⲩⲁⲓⲧⲉⲓ ⲙⲙⲟⲓ ⲡⲁⲣⲁⲧⲁϭⲟⲙ.
(49/4) ⲡⲉϫⲉⲧⲉⲥⲙⲏ ⲛⲁϥ ϫⲉⲕⲁⲛ ⲉⲕϣⲁⲛⲃⲱⲕ ⲉⲡⲙⲁⲣⲏⲥ ⲕⲁⲛ ⲉⲕϣⲁⲛⲃⲱⲕ ⲉⲛⲁⲙⲏⲩⲉ ⲕⲁⲧⲁⲑⲉ ⲉⲧⲉⲕⲙⲉⲉⲩⲉ ⲙⲙⲟⲥ ⲕⲛⲁϫⲓ ⲛⲛⲟⲩⲛⲟϭ ⲛϩⲓⲥⲉ ⲉϥⲕⲏⲃ. ⲉⲕϣⲁⲛⲟⲩⲱϣ ⲛⲁⲙⲉ ⲉⲥϭⲣⲁϩⲧ ⲃⲱⲕ ⲛⲁⲕ ⲉⲧⲉⲣⲏⲙⲟⲥ ⲉⲧϩⲓϩⲟⲩⲛ.
(49/5) ⲡⲉϫⲉⲁⲛⲧⲱⲛⲓⲟⲥ ϫⲉⲁⲩⲱ ⲛⲓⲙ ⲡⲉⲧⲛⲁⲧⲥⲁⲃⲟⲓ ⲉⲧⲉϩⲓⲏ ⲉⲧⲙⲙⲁⲩ ⲁⲩⲱ ⲛⲧⲉⲩⲛⲟⲩ ⲁϥⲧⲥⲁⲃⲟϥ ⲉϩⲉⲛⲥⲁⲣⲁⲕⲏⲛⲟⲥ ⲉⲩⲛⲁⲃⲱⲕ ϩⲛⲧⲉϩⲓⲏ ⲉⲧⲙⲙⲁⲩ.
(49/6) ⲁⲛⲧⲱⲛⲓⲟⲥⲇⲉ ⲁϥϯⲡⲉϥⲟⲩⲟⲓ ⲉⲣⲟⲟⲩ ⲁϥⲁⲝⲓⲟⲩ ⲙⲙⲟⲟⲩ ⲉⲧⲣⲉϥⲃⲱⲕ ⲉⲧⲉⲣⲏⲙⲟⲥ ⲛⲙⲙⲁⲩ. ⲛⲧⲟⲟⲩⲇⲉ ⲉϣϫⲉⲛⲧⲁⲧⲉⲡⲣⲟⲛⲟⲓ ⲙⲡⲛⲟⲩⲧⲉ ⲉⲡⲓⲧⲁⲍⲉ ⲛⲁⲩ ⲁⲩϣⲟⲡϥ ⲉⲣⲟⲟⲩ ϩⲛⲟⲩⲣⲟⲧ
(49/7) ⲁⲩⲱ ⲁϥⲙⲟⲟϣⲉ ⲛⲙⲙⲁⲩ ⲛϣⲟⲙⲛⲧ ⲛϩⲟⲟⲩ ⲙⲛϣⲟⲙⲛⲧⲉ ⲛⲟⲩϣⲏ ⲁϥⲉⲓ ⲉϫⲛⲟⲩⲛⲟϭ ⲛⲧⲟⲟⲩ ⲉϥϫⲟⲥⲉ ⲉⲣⲉⲟⲩⲛⲟϭ ⲙⲙⲟⲟⲩ ϩⲁⲣⲁⲧϥ ⲙⲡⲧⲟⲟⲩ ⲉϥⲥⲟⲧⲃ ⲉⲙⲁⲧⲉ ⲁⲩⲱ ⲉϥϩⲟⲗϭ ⲉϥⲕⲏⲃ ⲉⲡⲉϩⲟⲩⲟ ⲉⲣⲉⲟⲩⲡⲟϭⲉ ⲛⲕⲁϩ ⲙⲡⲉϥⲙⲁ ⲉⲣⲉϩⲉⲛⲕⲟⲩⲓ ⲛⲃⲛⲛⲉ ⲛϩⲏⲧϥ ⲉⲛⲥⲉϥⲉⲓ ⲁⲛ ⲙⲡⲉⲩⲣⲟⲟⲩϣ.
(50/1) ⲁⲛⲧⲱⲛⲓⲟⲥⲇⲉ ⲉϣϫⲉⲛⲧⲁⲩⲕⲓⲙ ⲉⲣⲟϥ ⲉⲃⲟⲗ ϩⲓⲧⲙⲡⲛⲟⲩⲧⲉ ⲁϥⲙⲉⲣⲓϭⲱ ϩⲙⲡⲙⲁ ⲉⲧⲙⲙⲁⲩ. ⲡⲁⲓⲅⲁⲣⲡⲉ ⲡⲙⲁ ⲛⲧⲁϥⲥⲩⲙⲁⲛⲉ ⲙⲙⲟϥ ⲛⲁϥ ⲛϭⲓⲡⲉⲛⲧⲁϥϣⲁϫⲉ ⲛⲙⲙⲁϥ ϩⲁⲧⲙⲡⲉⲥⲡⲟⲧⲟⲩ ⲙⲡⲉⲓⲉⲣⲟ.
(50/2) ⲛϣⲟⲣⲡⲙⲉⲛ ⲁϥϫϥ ⲛϩⲉⲛⲕⲟⲩⲓ ⲛⲛⲟⲉⲓⲕ ⲛⲧⲟⲟⲧⲟⲩ ⲛⲛⲉⲛⲧⲁϥⲙⲟⲟϣⲉ ⲛⲙⲙⲁⲩ ⲁϥϭⲱ ϩⲙⲡⲧⲟⲟⲩ ⲙⲁⲩⲁⲁϥ ⲉⲁϥϣⲱⲡⲉ ϩⲙⲡⲙⲁ ⲉⲧⲙⲙⲁⲩ ⲛⲑⲉ ⲛⲛⲟⲩⲁ ⲉⲁϥⲥⲟⲩⲛⲡⲉϥⲏⲓ.
(50/3) ⲛⲧⲉⲣⲟⲩ ⲛⲁⲩⲇⲉ ⲛϭⲓⲛⲥⲁⲣⲁⲕⲏⲛⲟⲥ ⲉⲡⲟⲩⲣⲟⲧ ⲛⲛⲁⲛⲧⲱⲛⲓⲟⲥ ⲉⲛⲉϣⲁⲩⲃⲱⲕ ⲛϩⲁϩ ⲛⲥⲟⲡ ϩⲛⲧⲉϩⲓⲏ ⲉⲧⲙⲙⲁⲩ ⲁⲩⲱ ⲉⲛⲉϣⲁⲩϯ ⲛⲁϥ ⲛⲛⲕⲟⲩⲓ ⲛⲛⲟⲉⲓⲕ ⲉⲩⲣⲁϣⲉ.
(50/4) ⲛⲉⲩⲛⲧⲁϥ ⲙⲙⲁⲩ ⲛⲛⲟⲩⲕⲟⲩⲓ ⲛⲥⲟⲗⲥⲗ ⲉⲃⲟⲗ ϩⲛⲛⲛⲃⲛⲛⲉ. ⲙⲛⲛⲥⲁⲛⲁⲓ ⲛⲧⲉⲣⲟⲩⲉⲓⲙⲉ ⲉⲡⲉϥⲙⲁ ⲛϭⲓⲛⲉⲥⲛⲏⲩ ⲁⲩⲣ- ⲑⲉ ⲛϩⲉⲛϣⲏⲣⲉ ⲉⲩⲉⲓⲣⲉ ⲙⲡⲙⲉⲉⲩⲉ ⲙⲡⲉⲩⲉⲓⲱⲧ ⲁⲩⲱ ⲁⲩϥⲓⲣⲟⲟⲩϣ ϩⲁⲣⲟϥ ⲉϫⲟⲟⲩ ⲛⲁϥ ⲛⲧⲉϥⲭⲣⲓⲁ ⲧⲏⲣⲥ.
(50/5) ⲛⲧⲉⲣⲉϥⲛⲁⲩⲇⲉ ⲉⲣⲟⲟⲩ ⲛϭⲓⲁⲛⲧⲱⲛⲓⲟⲥ ϫⲉϩⲓⲧⲛⲧⲗⲟⲓϭⲉ ⲙⲡⲟⲉⲓⲕ ⲥⲉⲥⲕⲩⲗⲗⲉⲓ ⲙⲙⲟⲟⲩ ⲛϭⲓϩⲟⲓⲛⲉ ⲛⲛⲉⲧⲃⲏⲕ ϣⲁⲣⲟϥ ϩⲛⲧⲉⲓⲛⲟϭ ⲛϩⲓⲏ ⲉⲩϥⲉⲓ ϩⲁⲟⲩⲛⲟϭ ⲛϩⲓⲥⲉ ⲁϥϥⲓⲡⲣⲟⲟⲩϣ ⲙⲡⲉⲓⲕⲉϩⲱⲃ ϩⲁⲛⲉⲥⲛⲏⲩ ⲉⲧⲃⲏⲕ ϣⲁⲣⲟϥ. ⲉⲁϥϣⲟϫⲛⲉ ϩⲙⲡⲉϥϩⲏⲧ ⲉⲁϥⲁⲝⲓⲟⲩ ⲛⲛⲉⲥⲛⲏⲩ ⲉⲧⲃⲏⲕ ϣⲁⲣⲟϥ ⲉⲧⲣⲉⲩⲉⲓⲛⲉ ⲛⲁϥ ⲛⲟⲩⲟⲕⲓⲥ ⲙⲛⲟⲩⲕⲉⲗⲉⲃⲓⲛ ⲙⲛⲟⲩϣⲏⲙ ⲛⲥⲟⲩⲟ.
(50/6) ⲛⲧⲉⲣⲟⲩⲛⲧⲟⲩⲇⲉ ⲛⲁϥ ⲁϥⲙⲉϣⲧⲡⲕⲁϩ ⲉⲧⲕⲱⲧⲉ ⲉⲡⲧⲟⲟⲩ ⲁϥϩⲉ ⲉⲩⲕⲟⲩⲓ ⲙⲙⲁ ⲉϣⲁϥⲣϣⲁⲩ ⲛϫⲟϥ ⲁϥⲣⲉⲓⲉⲡⲟⲩⲟⲉⲓⲉ ⲉⲣⲟϥ ⲕⲁⲗⲱⲥ ⲁϥϫⲟϥ ⲁⲩⲱ ⲁϥⲧⲥⲟϥ ⲛⲑⲉ ⲉⲧⲉϩⲛⲁϥ ⲁⲩⲱ ⲉⲛⲉϥⲉⲓⲣⲉ ⲙⲡⲁⲓ ⲉⲧⲉⲣⲟⲙⲡⲉ ⲉϣⲁϥⲕⲱ ⲛⲁϥ ⲙⲡⲉϥⲕⲟⲩⲓ ⲛⲛⲟⲉⲓⲕ ϩⲛⲟⲩⲣⲁϣⲉ ϫⲉⲛⲛⲉϥϯϩⲓⲥⲉ ⲛⲗⲁⲁⲩ ⲛⲣⲱⲙⲉ ⲁⲩⲱ ⲛⲉϥⲣⲟⲉⲓⲥ ⲉⲣⲟϥ ⲉⲡⲉϩⲟⲩⲟ ⲉⲧⲙϯϩⲓⲥⲉ ⲛⲁⲩ ϩⲛⲗⲁⲁⲩ ⲛϩⲱⲃ.
(50/7) ⲙⲛⲛⲥⲁⲛⲁⲓ ⲟⲛ ⲉϥⲛⲁⲩ ⲉϩⲟⲓⲛⲉ ⲉⲩⲃⲏⲕ ϣⲁⲣⲟϥ ⲁϥϫⲟ ⲛⲛⲟⲩⲕⲟⲩⲓ ⲛⲟⲩⲟⲟⲧⲉ ϫⲉⲕⲁⲥ ⲛⲉⲧⲃⲏⲕ ϣⲁⲣⲟϥ ⲉⲩⲉϭⲓⲛⲉ ⲛⲛⲟⲩⲕⲟⲩⲓ ⲛⲥⲟⲗⲥⲗ ⲉⲧⲃⲉⲡϩⲓⲥⲉ ⲛⲧⲉϩⲓⲏ.
(50/8) ⲛϣⲟⲣⲡⲙⲉⲛ ⲛⲉⲑⲩⲣⲓⲟⲛ ⲉⲧϩⲛⲧⲉⲣⲏⲙⲟⲥ {ⲁⲩⲱ} ⲉⲧⲃⲉⲡⲙⲟⲟⲩ ⲛⲉⲩⲛⲏⲩ ⲛϩⲁϩ ⲛⲥⲟⲡ ⲉⲩⲧⲁⲕⲟ ⲛⲛⲉⲧⲉϣⲁϥϫⲟⲟⲩ.
(50/9) ⲛⲧⲟϥⲇⲉ ϩⲓⲧⲛⲧⲉⲭⲁⲣⲓⲥ ⲙⲡⲛⲟⲩⲧⲉ ⲉⲧⲛⲙⲙⲁϥ ⲁϥⲁⲙⲁϩⲧⲉ ⲛⲛⲟⲩⲁ ⲛⲛⲉⲑⲏⲣⲓⲟⲛ ⲉⲧⲙⲙⲁⲩ ⲡⲉϫⲁϥ ⲛⲁⲩ ⲧⲏⲣⲟⲩ ϫⲉⲉⲧⲃⲉⲟⲩ ⲧⲉⲧⲛⲧⲁⲕⲟ ⲛⲧⲁⲙⲛⲧⲉⲓⲉⲡⲟⲩⲟⲉⲓⲉ ⲉⲛϯⲣⲗⲁⲁⲩ ⲁⲛ ⲙⲡⲉⲑⲟⲟⲩ ⲛⲏⲧⲛ. ϩⲙⲡⲣⲁⲛ ⲙⲡⲉⲭⲥ ⲙⲡⲣⲕⲉⲧⲧⲏⲩⲧⲛ ⲉⲡⲉⲓⲙⲁ ⲛⲕⲉⲥⲟⲡ. ⲛⲉⲑⲩⲣⲓⲟⲛϭⲉ ϫⲓⲛⲉⲡⲉϩⲟⲟⲩ ⲉⲧⲙⲙⲁⲩ ⲉϣϫⲉⲛⲧⲁⲩⲣϩⲟⲧⲉ ϩⲏⲧϥ ⲙⲡⲉϥϣⲁϫⲉ ⲛⲧⲁϥϩⲱⲛ ⲉⲧⲟⲟⲧⲟⲩ ⲙⲡⲟⲩⲕⲟⲧⲟⲩ ⲉϩⲟⲩⲛ ⲉⲡⲧⲟⲟⲩ.
(51/1) ⲛⲧⲟϥ ⲇⲉ ⲛⲧⲉⲓϩⲉ ⲛⲉϥϣⲟⲟⲡ ϩⲙⲡⲧⲟⲟⲩ ⲙⲁⲩⲁⲁϥ ⲉϥⲥⲣϥⲉ ⲉⲧⲁⲥⲕⲏⲥⲓⲥ ⲙⲛⲡⲉϣⲗⲏⲗ. ⲛⲉⲥⲛⲏⲩⲇⲉ ⲉⲧⲃⲏⲕ ϣⲁⲣⲟϥ ⲁⲩⲁⲝⲓⲟⲩ ⲙⲙⲟϥ ⲉⲇⲓⲁⲕⲟⲛⲉⲓ ⲛⲁϥ ϩⲓⲧⲛⲟⲩⲙⲏⲏϣⲉ ⲛⲛⲉⲃⲟⲧ ⲁⲩⲉⲓⲛⲉ ⲛⲁϥ ⲛϩⲉⲛϫⲟⲉⲓⲧ ⲙⲛϩⲉⲛⲉⲃⲣⲏⲩⲉ ⲙⲛⲟⲩⲛⲉϩ. ⲛⲉⲁϥⲣϩⲗⲗⲟⲅⲁⲣⲡⲉ ⲉϥϣⲟⲟⲡ ϩⲙⲡⲙⲁ ⲉⲧⲙⲙⲁⲩ.
(51/2) ⲟⲩⲏⲣ ⲛϩⲓⲥⲉ ⲁϥϩⲩⲡⲟⲙⲓⲛⲉ ⲉⲣⲟⲟⲩ ⲕⲁⲧⲁⲑⲉ ⲉⲧⲥⲏϩ ϫⲉⲉⲣⲉⲡⲉⲛⲙⲓϣⲉ ϣⲟⲟⲡ ⲛⲁⲛ ⲁⲛ ⲟⲩⲃⲉⲥⲛⲟϥ ϩⲓⲥⲁⲣⲝ ⲁⲗⲗⲁ ⲟⲩⲃⲉⲛⲇⲁⲓⲙⲱⲛ ⲉⲑⲟⲟⲩ, ⲛⲧⲁⲛⲉⲓⲙⲉϭⲉ ⲉⲛⲁⲓ ϩⲓⲧⲛⲛⲉⲧⲃⲏⲕ ⲛⲁϥ ⲉϩⲟⲩⲛ.
(51/3) ⲕⲁⲓⲅⲁⲣ ⲁⲩⲥⲱⲧⲙ ϩⲙⲡⲙⲁ ⲉⲧⲙⲙⲁⲩ ⲉϩⲉⲛϣⲧⲟⲣⲧⲣ ⲙⲛϩⲉⲛⲙⲏⲏϣⲉ ⲛⲥⲙⲏ ⲙⲛϩⲉⲛϩⲣⲟⲟⲩ ⲛϩⲟⲡⲗⲟⲛ. ϩⲛⲧⲉⲩϣⲏⲇⲉ ⲉⲛⲉⲩⲛⲁⲩ ⲉⲡⲧⲟⲟⲩ ⲉϥⲙⲉϩ ⲛⲧⲓⲕ ⲛⲕⲱϩⲧ ⲉⲩⲛⲁⲩ ⲉⲣⲟϥ ⲉϣϫⲉⲉϥⲙⲓϣⲉ ⲙⲛϩⲟⲓⲛⲉ ⲉϥⲛⲁⲩ ⲉⲣⲟⲟⲩ. ⲁⲩⲱ ⲛⲉϥϣⲗⲏⲗⲡⲉ ⲟⲩⲃⲏⲩ.
(51/4) ⲛⲉⲧⲃⲏⲕⲇⲉ ⲉϩⲟⲩⲛ ϣⲁⲣⲟϥ ⲉⲛⲉϥϯⲧⲱⲕ ⲛϩⲏⲧ ⲛⲁⲩ ⲉⲡⲉϩⲟⲩⲟ.
(51/5) ⲁⲗⲏⲑⲱⲥ ϥⲙⲡϣⲁ ⲛⲛⲣϣⲡⲏⲣⲉ ⲙⲙⲟϥ ϫⲉⲛⲧⲟϥ ⲙⲁⲩⲁⲁϥ ⲡⲉⲧϣⲟⲟⲡ ϩⲛⲧⲉⲓⲉⲣⲉⲙⲓⲁ ⲁⲩⲱ ⲙⲡⲉϥⲣϩⲟⲧⲉ ϩⲏⲧⲟⲩ ⲛⲛⲇⲁⲓⲙⲱⲛ ⲙⲛⲛⲉⲑⲏⲣⲓⲟⲛ ⲉⲧⲟϣ ⲉⲧϩⲙⲡⲙⲁ ⲉⲧⲙⲙⲁⲩ. ⲁⲗⲏⲑⲱⲥ ⲉϥⲛⲁϩⲧⲉ ⲉⲡϫⲟⲉⲓⲥ ⲁϥⲣⲑⲉ ⲙⲡⲧⲟⲟⲩ ⲛⲥⲓⲱⲛ ϩⲱⲥⲧⲉ ⲛϩⲟⲩⲟ ⲛⲧⲉⲛⲇⲁⲓⲙⲱⲛ ⲡⲱⲧ ⲛϩⲏⲧϥ ⲁⲩⲱ ⲛⲕⲉⲑⲏⲣⲓⲟⲛ ⲛⲛⲁⲅⲣⲓⲟⲛ ⲕⲁⲧⲁⲑⲉ ⲉⲧⲥⲏϩ ⲁⲩⲣⲉⲓⲣⲏⲛⲏ ⲛⲙⲙⲁϥ.
(52/1) ⲡⲇⲓⲁⲃⲟⲗⲟⲥⲇⲉ ⲉⲛⲉϥϯⲛϩⲧⲏϥⲡⲉ ⲉⲁⲛⲧⲱⲛⲓⲟⲥ ⲕⲁⲧⲁⲑⲉ ⲛⲧⲁⲇⲁⲇ ϫⲟⲟⲥ ⲉϥⲯⲁⲗⲗⲉⲓ ϫⲉⲁϥϩⲣⲟϫⲣϫ ⲛⲛⲉϥⲟⲃϩⲉ ⲉϩⲣⲁⲓ ⲉϫⲱⲓ. ⲁⲛⲧⲱⲛⲓⲟⲥ‹ⲇ›ⲉ ⲉⲛⲉⲩⲥⲟⲗⲥⲗ ⲙⲙⲟϥⲡⲉ ⲉⲃⲟⲗ ϩⲓⲧⲙⲡⲥⲱⲧⲏⲣ ⲉϥⲧⲟⲩϫⲏⲩ ⲉⲃⲟⲗ ⲛⲧⲡⲁⲛⲟⲩⲣⲅⲓⲁ ⲙⲡϫⲁϫⲉ ⲙⲛⲛⲉϥⲙⲛⲧⲥⲁⲛⲕⲟⲧⲥ ⲉⲧⲟϣ.
(52/2) ⲉϥⲟⲇⲉ ⲛⲟⲩϣⲏ ⲛⲣⲟⲉⲓⲥ ⲛϭⲓⲁⲛⲧⲱⲛⲓⲟⲥ ϩⲣⲁⲓ ϩⲛⲧⲉⲩϣⲏ ⲁⲡϫⲁϫⲉ ⲧⲛⲛⲟⲟⲩ ⲉϩⲣⲁⲓ ⲉϫⲱϥ ⲛⲛⲉⲑⲏⲣⲓⲟⲛ ⲁⲩⲱ ⲛϩⲟⲓⲧⲉ ⲧⲏⲣⲟⲩ ⲉⲧϩⲙⲡϫⲁⲓⲉ ⲉⲧⲙⲙⲁⲩ ⲁⲩⲉⲓ ⲉⲃⲟⲗ ϩⲛⲛⲉⲩⲃⲏⲃ ⲁⲩⲕⲱⲧⲉ ⲉⲣⲟϥ ⲛⲑⲉ ⲛⲛⲟⲩⲕⲗⲟⲙ.
(52/3) ⲧⲟⲩⲉⲓ ⲧⲟⲩⲉⲓ ⲙⲙⲟⲟⲩ ⲛⲉⲥⲟⲩⲱⲛ ⲛⲣⲱⲥ ⲉϩⲣⲁⲓ ⲉϫⲱϥ ⲉⲥⲁⲡⲉⲓⲗⲏ ⲉⲣⲟϥ ⲉⲥⲗⲱⲝ ⲛⲥⲱϥ. ⲛⲧⲟϥⲇⲉ ⲁϥⲉⲓⲙⲉ ⲉⲧⲧⲉⲭⲛⲏ ⲙⲡϫⲁϫⲉ ⲡⲉϫⲁϥ ⲛⲁⲩ ⲧⲏⲣⲟⲩ ϫⲉⲉϣϫⲉⲁⲧⲉⲧⲛϫⲓⲉⲝⲟⲩⲥⲓⲁ ⲉϩⲟⲩⲛ ⲉⲣⲟⲓ ϯⲥⲃⲧⲱⲧ ⲉⲧⲣⲉⲧⲉⲧⲛⲟⲩⲟⲙⲧ. ⲉϣϫⲉⲛⲇⲁⲓⲙⲱⲛ ⲛⲉⲛⲧⲁⲩϫⲉⲧⲏⲩⲧⲛ ⲙⲡⲣϭⲱ ⲙⲡⲉⲓⲙⲁ ⲁⲗⲗⲁ ⲁⲛⲁⲭⲱⲣⲉⲓ ⲛⲏⲧⲛ. ⲁⲛⲅⲡϩⲙϩⲁⲗⲅⲁⲣ ⲙⲡⲉⲭⲥ. ⲛⲁⲓⲇⲉ ⲉϥϫⲱ ⲙⲙⲟⲟⲩ ⲛϭⲓⲁⲛⲧⲱⲛⲓⲟⲥ ⲁⲩⲡⲱⲧ ⲛϭⲓⲛⲉⲧⲙⲙⲁⲩ ⲉⲣⲉⲡⲉϥϣⲁϫⲉ ⲡⲏⲧ ⲛⲥⲱⲟⲩ ⲛⲑⲉ ⲛⲛⲟⲩⲙⲁⲥⲧⲓⲅⲝ .
(53/1) ⲙⲛⲛⲥⲁϩⲉⲛϩⲟⲟⲩ ⲟⲛ ⲛⲉϥⲣϩⲱⲃ. ⲛⲉϥⲟⲅⲁⲣ ⲛⲣⲟⲟⲩϣ ⲛⲁϥⲡⲉ ⲉⲧⲣⲉϥϩⲁⲥⲧϥ. ⲁⲟⲩⲁ ⲁϩⲉⲣⲁⲧϥ ϩⲓⲣⲙⲡⲣⲟ ⲁϥⲥⲱⲕ ⲛⲧⲛⲏⲃⲧⲉⲓ ⲉⲧϥⲣϩⲱⲃ ⲉⲣⲟⲥ ⲛⲉϥϣⲗⲕⲃⲓⲣⲅⲁⲣⲡⲉ ⲉϥϯ ⲙⲙⲟⲟⲩ ⲛⲛⲉⲧⲛⲏⲩ ϣⲁⲣⲟϥ ⲉⲡⲙⲁ ⲛⲛⲉⲧⲟⲩⲉⲓⲛⲉ ⲙⲙⲟⲟⲩ ⲛⲁϥ.
(53/2) ⲛⲧⲉⲣⲉϥⲧⲱⲟⲩⲛⲇⲉ ⲁϥⲛⲁⲩ ⲉⲩⲑⲏⲣⲓⲟⲛ ⲉϥⲟⲙⲉⲛ ⲛϩⲟ ⲛⲣⲱⲙⲉ ϣⲁⲛⲉϥⲙⲉⲣⲟⲥ ⲛⲉϥⲟⲩⲉⲣⲏⲧⲉ ⲙⲛⲛⲉϥϭⲟⲡ ⲉⲩⲉⲓⲛⲉ ⲛⲛⲁϩⲉⲛⲉⲓⲱ. ⲁⲛⲧⲱⲛⲓⲟⲥⲇⲉ ⲛⲧⲉⲣⲉϥⲛⲁⲩ ⲉⲣⲟϥ ⲁϥⲥⲫⲣⲁⲅⲓⲍⲉ ⲙⲙⲟϥ ⲡⲉϫⲁϥ ⲛⲁϥ ϫⲉⲁⲛⲅⲡϩⲙϩⲁⲗ ⲙⲡⲉⲭⲥ. ⲉϣϫⲉⲛⲧⲁⲩⲧⲛⲛⲟⲟⲩⲕ ⲉⲣⲟⲓ ⲉⲓⲥϩⲏⲏⲧⲉ ϯⲙⲡⲉⲓⲙⲁ.
(53/3) ⲡⲉⲑⲩⲣⲓⲟⲛⲇⲉ ⲙⲛⲛⲛⲇⲁⲓⲙⲱⲛ ⲉⲧⲛⲙⲙⲁϥ ⲁⲩⲡⲱⲧ ⲙⲙⲁⲧⲉ ϩⲙⲡⲉⲓⲥⲙⲟⲧ ϩⲱⲥⲧⲉ ϩⲙⲡⲧⲣⲉϥⲧⲁϣⲉⲡⲱⲧ ⲛϥϩⲉ ⲛϥⲙⲟⲩ. ⲡⲙⲟⲩ ⲙⲡⲉⲑⲏⲣⲓⲟⲛ ⲡϩⲉ ⲉⲡⲉⲥⲏⲧ ⲛⲛⲉⲑⲏⲣⲓⲟⲛ ⲉⲑⲟⲟⲩ‹ⲡⲉ› ⲁⲩⲱ ⲛⲇⲁⲓⲙⲱⲛ ⲉⲁⲩⲣⲁⲡⲁⲧⲟⲟⲧⲟⲩ ϩⲛϩⲱⲃ ⲛⲓⲙ ϫⲉⲕⲁⲥ ⲙⲙⲁⲧⲉ ⲉⲩⲉⲉⲓⲛⲉ ⲛⲛⲁⲛⲧⲱⲛⲓⲟⲥ ⲉⲃⲟⲗ ϩⲙⲡϫⲁⲓⲉ ⲙⲡⲟⲩⲉϣϭⲙϭⲟⲙ.
(54/1) ⲁⲩⲁⲝⲓⲟⲩ ⲙⲙⲟϥ ⲛⲛⲟⲩϩⲟⲟⲩ ⲛϭⲓϩⲉⲛⲙⲟⲛⲁⲭⲟⲥ ϫⲉⲕⲁⲥ ⲉϥⲉⲉⲓ ⲉⲡⲉⲥⲏⲧ ϣⲁⲣⲟⲟⲩ ⲉϭⲙⲡⲉⲩϣⲓⲛⲉ ϩⲓⲧⲛⲟⲩⲛⲟϭ ⲛⲛⲟⲩⲟⲉⲓϣ ⲛⲧⲟⲟⲩ ⲙⲛⲛⲉⲩⲙⲁⲛϣⲱⲡⲉ ⲁⲩⲱ ⲁϥⲙⲟⲟϣⲉ ⲙⲛⲛⲉⲛⲧⲁⲩⲉⲓ ϣⲁⲣⲟϥ. ⲛⲉⲩⲛⲟⲩϭⲁⲙⲟⲩⲗⲇⲉⲡⲉ ϥⲉⲓⲟⲉⲓⲕ ⲛⲁⲩ ϩⲓⲙⲟⲟⲩ.
(54/2) ⲛⲉⲙⲛⲙⲟⲟⲩⲅⲁⲣ ϩⲛⲧⲉⲣⲏⲙⲟⲥ ⲉⲧⲙⲙⲁⲩ ⲉⲓⲉⲙⲏϯ ⲡⲧⲟⲟⲩ ⲙⲙⲁⲧⲉ ⲡⲙⲁ ⲉⲧⲉⲣⲉⲡⲙⲟⲛⲁⲥⲧⲏⲣⲓⲟⲛ ⲛⲛⲁⲛⲧⲱⲛⲓⲟⲥ ⲛϩⲏⲧϥ. ⲛⲧⲁⲩϥⲉⲓⲙⲟⲟⲩ ⲛⲁⲩ ⲉⲧⲉϩⲓⲏ ⲉⲡⲙⲁ ⲉⲧⲙⲙⲁⲩ. ⲛⲧⲉⲣⲉⲡⲙⲟⲟⲩϭⲉ ⲟⲩⲱ ⲛⲧⲟⲟⲧⲟⲩ ϩⲓⲧⲉ- ϩⲓⲏ ⲛⲉϥⲛⲃⲟⲗ ⲛϭϥⲟⲩⲛⲟϭ ⲛⲕⲁⲩⲙⲁ ⲉϥⲛⲁϣⲧ ⲛⲉⲩⲕⲓⲛⲇⲉⲛⲉⲩⲉ ⲧⲏⲣⲟⲩⲡⲉ.
(54/3) ⲛⲧⲉⲣⲟⲩⲙⲟⲩϣⲧⲇⲉ ⲛⲛⲙⲙⲁ ⲧⲏⲣⲟⲩ ⲉⲧⲙⲙⲁⲩ ⲙⲡⲟⲩ- ϭⲛⲙⲟⲟⲩ ⲉⲥⲱ ⲁⲩⲱ ⲙⲡⲟⲩⲉϣⲙⲟⲟϣⲉ ⲉⲡⲧⲏⲣϥ, ⲁⲗⲗⲁ ⲁⲩⲛⲟϫⲟⲩ ϩⲓϫⲙⲡⲕⲁϩ. ⲡϭⲁⲙⲟⲩⲗⲇⲉ ⲁϥⲕⲁⲁⲩ ⲉⲃⲟⲗ ⲉⲧⲣⲉϥⲃⲱⲕ ⲛⲁϥ ⲉⲁⲩⲕⲁⲧⲟⲟⲧⲟⲩ ⲉⲃⲟⲗ ⲉⲡⲧⲏⲣϥ.
(54/4) ϩⲗⲗⲟⲇⲉ ⲛⲧⲉⲣⲉϥⲛⲁⲩ ⲉⲣⲟⲟⲩ ⲉⲩⲕⲓⲛⲇⲩⲛⲉⲩⲉ ⲁϥⲁϣⲁϩⲟⲙ ⲙⲙⲁⲧⲉ ⲉⲁϥⲟⲩⲉ ⲙⲙⲟⲟⲩ ⲛⲛⲟⲩⲕⲟⲩⲓ ⲁϥⲕⲱⲗϫ ⲛⲛⲉϥⲡⲁⲧ ⲁϥϣⲗⲏⲗ ⲁⲩⲱ ⲛⲧⲉⲩⲛⲟⲩ ⲁⲡϫⲟⲉⲓⲥ ⲧⲣⲉⲟⲩⲙⲟⲟⲩ ϣⲱⲡⲉ ϩⲙⲡⲙⲁ ⲛⲧⲁϥϣⲗⲏⲗ ⲛϩⲏⲧϥ.
(54/5) ⲁⲩⲱ ⲛⲧⲉⲓϩⲉ ⲁⲩⲥⲱ ⲧⲏⲣⲟⲩ ⲁⲡⲉⲩϩⲏⲧ ⲉⲓ ⲉⲣⲟⲟⲩ ⲁⲩⲱ ⲁⲩⲙⲟⲩϩ ⲛⲛⲉⲩϩⲱⲧ ⲙⲙⲟⲟⲩ ⲁⲩϣⲓⲛⲉ ⲛⲥⲁⲡϭⲁⲙⲟⲩⲗ ⲁⲩϩⲉ ⲉⲣⲟϥ. ϩⲙⲡⲧⲣⲉⲩⲕⲁⲁϥⲅⲁⲣ ⲉⲃⲟⲗ ⲛⲉⲁⲡⲉϥⲛⲟⲩϩ ϭⲗⲟⲙⲗⲙ ⲉⲩⲱⲛⲉ ⲁϥⲁⲙⲁϩⲧⲉ ⲙⲙⲟϥ ⲁⲩⲱ ⲛⲧⲉⲓϩⲉ ⲁⲩϩⲉ ⲉⲣⲟϥ. ⲁⲩⲛⲧϥ ⲁⲩⲧⲥⲟϥ ⲙⲙⲟⲟⲩ ⲁⲩⲧⲁⲗⲉⲛⲉⲩⲥⲕⲉⲩⲏ ⲉⲣⲟϥ ⲁⲩⲙⲟⲟϣⲉ ⲉⲧⲉⲩϩⲓⲏ.
(54/6) ⲛⲧⲉⲣⲉϥⲉⲓⲇⲉ ⲉⲙⲙⲟⲛⲁⲥⲧⲏⲣⲓⲟⲛ ⲉⲧϩⲓⲃⲟⲗ ⲛⲧⲟⲟⲩⲇⲉ ⲧⲏⲣⲟⲩ ⲉⲩⲛⲁⲩ ⲉⲣⲟϥ ⲛⲑⲉ ⲛⲛⲟⲩⲉⲓⲱⲧ ⲉⲡⲱⲟⲩⲡⲉ. ⲛⲧⲟϥ ϩⲱⲱϥ ⲁϥⲣⲑⲉ ⲛⲧⲁϥⲉⲓⲛⲉ ⲛⲁⲩ ⲛϩⲉⲛⲧⲁⲉⲓⲟ ⲉⲃⲟⲗ ϩⲙⲡⲧⲟⲟⲩ ⲉⲁϥⲧⲣⲉⲩⲣϣⲡⲏⲣⲉ ⲙⲙⲟϥ ϩⲛⲛⲉϥϣⲁϫⲉ ⲁⲩⲱ ⲁϥϯ ⲛⲁⲩ ⲛⲛⲉⲧⲣⲛⲟⲃⲣⲉ.
(54/7) ⲛⲉⲩⲛⲟⲩⲛⲟϭⲇⲉ ⲛⲣⲁϣⲉ ϣⲟⲟⲡ ϩⲙⲡⲧⲟⲟⲩ ⲁⲩⲱ ⲟⲩⲥⲟⲗⲥⲗ ϩⲛⲧⲡⲓⲥⲧⲓⲥ ⲛⲛⲉⲩⲉⲣⲏⲩ.
(54/8) ⲁϥⲣⲁϣⲉⲇⲉ ϩⲱⲱϥ ⲉϥⲛⲁⲩ ⲉⲡⲟⲩⲣⲟⲧ ⲛⲛⲉⲥⲛⲏⲩ ⲁⲩⲱ ⲁϥⲛⲁⲩ ⲉⲧⲉϥⲥⲱⲛⲉ ⲉⲁⲥⲣϩⲗⲗⲱ ϩⲛⲧⲡⲁⲣⲑⲉⲛⲓⲁ ⲉⲥⲟ ⲛⲛⲟϭ ϩⲱⲱⲥ ⲉϫⲛϩⲉⲛⲕⲉⲡⲁⲣⲑⲉⲛⲟⲥ.
(55/1) ⲙⲛⲛⲥⲁϩⲉⲛϩⲟⲟⲩ ⲟⲛ ⲁϥⲃⲱⲕ ⲉϩⲟⲩⲛ ⲉⲡⲧⲟⲟⲩ ⲁⲩⲱ ⲁϩⲁϩ ⲃⲱⲕ ⲉϩⲟⲩⲛ ϣⲁⲣⲟϥ {ⲁⲩⲙⲁⲧⲉ ⲙⲡⲧⲁⲗϭⲟ}. ϩⲉⲛⲕⲟⲟⲩⲉ ⲉⲩⲙⲟϩⲕ ⲛϣⲱⲛⲉ ⲁⲩⲃⲱⲕ ⲉϩⲟⲩⲛ ϣⲁⲣⲟϥ ⲁⲩⲙⲁⲧⲉ ⲙⲡⲧⲁⲗϭⲟ.
(55/2) ⲉⲛⲉϥϫⲱⲇⲉ ⲙⲙⲟⲥ ⲛⲛⲉⲥⲛⲏⲩ ⲉⲧⲃⲏⲕ ⲛⲁϥ ⲉϩⲟⲩⲛ ⲉⲡⲧⲟⲟⲩ ⲉϥϯ ⲉⲧⲟⲟⲧⲟⲩ ⲛⲧⲉⲓⲡⲁⲣⲁⲅⲅⲉⲗⲓⲁ ⲛⲛⲟⲩⲟⲉⲓϣ ⲛⲓⲙ ⲉⲡⲓⲥⲧⲉⲩⲉ ⲉⲡⲉⲭⲥ ⲁⲩⲱ ⲉⲙⲉⲣⲓⲧϥ ⲁⲩⲱ ⲉϩⲁⲣⲉϩ ⲉⲣⲟⲟⲩ ⲉⲙⲉⲉⲩⲉ ⲛⲓⲙ ⲉⲧϫⲁϩⲙ ⲙⲛⲛⲛϩⲩⲇⲟⲛⲏ ⲛⲧⲥⲁⲣⲝ ⲁⲩⲱ ⲕⲁⲧⲁⲑⲉ ⲉⲧⲥⲏϩ ϩⲛⲛⲙⲡⲁⲣⲣⲟⲓⲙⲓⲁ ⲉⲧⲙⲧⲣⲉⲩⲣϩⲁⲗ ⲙⲙⲟⲟⲩ ϩⲛⲟⲩⲥⲉⲓ ⲛϩⲏ
(55/3) ⲁⲩⲱ ⲉⲡⲱⲧ ⲉⲃⲟⲗ ϩⲏⲧⲥ ⲛⲛⲟⲩⲙⲛⲧϣⲟⲩϣⲟ ⲁⲩⲱ ⲉϣⲗⲏⲗ ⲁϫⲛⲱϫⲛ ⲉⲧⲣⲉⲩⲯⲁⲗⲗⲉⲓ ⲟⲛ ⲉⲙⲡⲁⲧⲟⲩⲛⲕⲟⲧⲕ ⲁⲩⲱ ⲉⲩϣⲁⲛⲧⲱⲟⲩⲛ ⲉⲩⲛⲕⲟⲧⲕ ⲉⲧⲣⲉⲩⲯⲁⲗⲗⲉⲓ ⲁⲩⲱ ⲛⲥⲉⲙⲉⲗⲉⲧⲁ ⲛⲛⲉⲛⲧⲁⲩϫⲓⲧⲟⲩ ⲛⲛⲁⲡⲟⲥⲧⲏⲑⲟⲥ ⲛⲥⲉⲣⲡⲙⲉⲉⲩⲉ ⲛⲛⲉϩⲃⲏⲩⲉ ⲛⲛⲉⲧⲟⲩⲁⲁⲃ ϫⲉⲕⲁⲥ ⲉⲣⲉⲧⲉⲩⲯⲩⲭⲏ ⲛⲁϣⲱⲡⲉ ϩⲛⲛⲉϩⲃⲏⲩⲉ ⲛⲛⲉⲧⲙⲙⲁⲩ ⲉⲩⲧⲱⲃⲥ ⲙⲙⲟⲥ ϩⲓⲧⲛⲛⲉⲛⲧⲟⲗⲏ.
(55/4) ⲛϩⲟⲩⲟⲇⲉ ⲉⲛⲉϥϯ ⲉⲧⲟⲟⲧⲟⲩ ⲙⲡⲉϩⲣⲏⲧⲟⲛ ⲙⲡⲁⲡⲟⲥⲧⲟⲗⲟⲥ ⲉⲧⲣⲉⲩⲙⲉⲗⲉⲧⲁ ⲙⲙⲟϥ ⲁϫⲛⲱϫⲛ ϫⲉⲡⲣⲏ ⲙⲡⲣⲧⲣⲉϥϩⲱⲧⲡ ⲉⲡⲉⲧⲛⲛⲟⲩϭⲥ
(55/5) ⲁⲩⲱ ⲡⲉⲓϣⲁϫⲉ ⲁϥϫⲟⲟϥ ϫⲉϥⲛⲏⲩ ⲉϫⲛⲉⲛⲧⲟⲗⲏ ⲛⲓⲙ ϫⲉⲕⲁⲥ ⲛⲛⲉⲡⲣⲏ ϩⲱⲧⲡ ⲉϫⲙⲡⲛⲟⲩϭⲥ ⲁⲛ ⲙⲙⲁⲧⲉ ⲁⲗⲗⲁ ⲉϩⲣⲁⲓ ⲉϫⲛⲛⲟⲃⲉ ⲛⲓⲙ ⲉⲁⲛⲁⲁⲩ. ⲛⲁⲛⲟⲩϥⲙⲉⲛ ⲁⲩⲱ ϥⲣⲛⲟϥⲣⲉ ⲡⲣⲏⲙⲉⲛ ⲉⲧⲙⲧⲣⲉϥⲕⲁⲧⲁⲅⲉⲓⲛⲟⲥⲅⲓ ⲙⲙⲟⲛ ⲉⲧⲃⲉⲟⲩⲕⲁⲕⲓⲁ ϩⲙⲡⲉϩⲟⲟⲩ, ⲡⲟⲟϩϭⲉ ⲉⲧⲙⲧⲣⲉϥϭⲛⲁⲣⲓⲕⲉ ⲉⲣⲟⲛ ⲉⲧⲃⲉⲟⲩⲛⲟⲃⲉ ⲛⲧⲉⲩϣⲏ ⲏ ⲟⲩⲙⲉⲉⲩⲉ ⲣⲱ ⲉϥϩⲟⲟⲩ.
(55/6) ϫⲉⲕⲁⲥϭⲉ ⲉⲣⲉⲡⲉⲓϩⲱⲃ ϣⲱⲡⲉ ⲉϥⲧⲟⲩϫⲏⲩ ⲛⲁⲛ ⲛⲁⲛⲟⲩⲥ ⲛⲁⲛ ⲉⲥⲱⲧⲙ ⲛⲥⲁⲡⲁⲡⲟⲥⲧⲟⲗⲟⲥ. ϥϫⲱⲅⲁⲣ ⲙⲙⲟⲥ ϫⲉϫⲛⲧⲧⲏⲩⲧⲛ ⲁⲩⲱ ⲛⲧⲉⲧⲛⲇⲟⲕⲓⲙⲁⲍⲉ ⲙⲙⲱⲧⲛ ⲙⲙⲏⲛⲉ.
(55/7) ⲧⲉⲛⲟⲩϭⲉ ⲙⲁⲣⲉⲡⲟⲩⲁ ⲡⲟⲩⲁ ϫⲓ ⲙⲡⲗⲟⲅⲟⲥ ⲛⲛⲉϥϩⲃⲏⲩⲉ ⲛϥⲕⲁⲁⲩ ⲛⲧⲟⲟⲧϥ ⲛⲁⲡⲉϩⲟⲟⲩ ⲙⲛⲛⲁⲧⲉⲩϣⲏ. ⲉϣϫⲉⲁϥⲣⲛⲟⲃⲉⲙⲉⲛ ⲙⲁⲣⲉϥⲗⲟ ⲉϥⲉⲓⲣⲉ. ⲉϣϫⲉⲙⲡⲉϥⲉⲓⲣⲉⲇⲉ ⲙⲡⲣⲧⲣⲉϥϣⲟⲩϣⲟⲩ ⲙⲙⲟϥ, ⲁⲗⲗⲁ ⲙⲁⲣⲉϥⲙⲟⲩⲛ ⲉⲃⲟⲗ ϩⲙⲡⲡⲉⲧⲛⲁⲛⲟⲩϥ ⲁⲩⲱ ⲙⲡⲣⲧⲣⲉϥⲁⲙⲉⲗⲉⲓ ⲟⲩⲇⲉ ⲙⲡⲣⲧⲣⲉϥϭⲁⲓⲉⲡⲉⲧϩⲓⲧⲟⲩⲱϥ ⲁⲩⲱ ⲙⲡⲣⲧⲣⲉϥⲧⲙⲁⲉⲓⲟϥ ⲙⲁⲩⲁⲁϥ ⲛⲑⲉ ⲛⲧⲁϥϫⲟⲟⲥ ⲛϭⲓⲡⲥⲁϩ ⲡⲁⲩⲗⲟⲥ ϫⲉϣⲁⲛⲧⲉⲡϫⲟⲉⲓⲥ ⲉⲓ ⲡⲁⲓ ⲉⲧϩⲟⲧϩⲧ ⲛⲛⲉϭⲗⲟⲟⲧⲉ.
(55/8) ⲟⲩⲛⲟⲩⲙⲏⲏϣⲉⲅⲁⲣ ⲟ ⲛⲁⲧⲥⲟⲟⲩⲛ ⲉⲛⲉⲧⲛⲉⲓⲣⲉ ⲙⲙⲟⲟⲩ ⲉⲩϩⲏⲡ ⲉⲣⲟⲟⲩ ⲁⲩⲱ ⲉⲣⲟⲛ ϩⲱⲱⲛ ⲁⲛⲟⲛ ⲙⲛⲛⲉⲧⲛⲧⲛⲉⲓⲙⲉ ⲉⲣⲟⲟⲩ ⲁⲛ. ⲡϫⲟⲉⲓⲥⲇⲉ ⲥⲟⲟⲩⲛ ⲙⲙⲟⲟⲩ ⲧⲏⲣⲟⲩ. ⲙⲁⲣⲉⲛϩⲓⲥⲉϭⲉ ⲙⲛⲛⲉⲛⲉⲣⲏⲩ ⲁⲩⲱ ⲛⲧⲛϥⲉⲓ ϩⲁⲛⲃⲁⲣⲟⲥ ⲛⲛⲉⲛⲉⲣⲏⲩ ⲙⲁⲣⲉⲛⲁⲛⲁⲕⲣⲓⲛⲉ ⲙⲙⲟⲛ ⲁⲩⲱ ⲛⲉⲧⲛϣⲁⲁⲧ ⲙⲙⲟⲟⲩ ⲛⲧⲛⲣⲁⲡⲁⲧⲟⲟⲧⲛ ⲉϫⲟⲕⲟⲩ ⲉⲃⲟⲗ.
(55/9) ⲙⲁⲣⲉⲡⲉⲓϩⲱⲃⲇⲉ ϣⲱⲡⲉ ⲛⲏⲧⲛ ⲉϯϩⲧⲏⲧⲛ ⲉⲣⲟϥ ⲉⲧⲙⲣⲛⲟⲃⲉ. ⲙⲁⲣⲉⲡⲟⲩⲁ ⲡⲟⲩⲁ ⲙⲙⲟⲛ ϯϩⲧⲏϥ ⲉⲣⲟϥ ⲁⲩⲱ ⲛⲧⲛⲥϩⲁⲓ ⲛⲛⲉϩⲃⲏⲩⲉ ⲉⲛⲉⲓⲣⲉ ⲙⲙⲟⲟⲩ ⲙⲛⲛⲕⲓⲙ ⲛⲛⲉⲛⲯⲩⲭⲏ ϩⲱⲥ ⲉⲛⲛⲁϫⲟⲟⲩ ⲉⲛⲉⲛⲉⲣⲏⲩ.
(55/10) ⲑⲁⲣⲉⲓϭⲉ ⲛⲏⲧⲛ ⲙⲡⲁⲓ ϫⲉⲉⲫⲟⲥⲟⲛ ⲉⲛϣⲓⲡⲉ ⲉⲧⲣⲉⲩⲉⲓⲙⲉ ⲉⲣⲟⲛ ⲧⲛⲛⲁϭⲱ ⲉⲧⲙⲣⲛⲟⲃⲉ ⲁⲩⲱ ⲉⲙⲉⲉⲩⲉ ⲣⲱ ⲉⲡⲧⲏⲣϥ ⲉⲧⲙⲣⲗⲁⲁⲩ ⲛϩⲱⲃ ⲉϥϩⲟⲟⲩ. ⲛⲓⲙⲅⲁⲣ ⲡⲉⲧⲣⲛⲟⲃⲉ ⲉϥⲟⲩⲱϣ ⲉⲧⲣⲉⲩⲛⲁⲩ ⲉⲣⲟϥ
(55/11) ⲏ ⲛⲓⲙ ⲡⲉⲛⲧⲁϥⲣⲛⲟⲃⲉ ⲉⲛϥⲛⲁϫⲓϭⲟⲗ ⲁⲛ ⲉϥⲟⲩⲱϣ ⲉⲧⲙⲧⲣⲉⲩⲉⲓⲙⲉ ⲉⲣⲟϥ. ⲛⲑⲉϭⲉ ⲉⲛⲛⲁⲩ ⲉⲛⲉⲛⲉⲣⲏⲩ ⲉⲛⲧⲛⲛⲁⲉϣⲡⲟⲣⲛⲉⲩⲉ ⲁⲛ ⲛⲧⲉⲓϩⲉ ⲟⲛ ⲙⲁⲣⲉⲛⲥϩⲁⲓ ⲛⲛⲙⲉⲉⲩⲉ ⲛϩⲏⲧ ϩⲱⲥ ⲉⲛⲛⲁϫⲟⲟⲩ ⲉⲛⲉⲛⲉⲣⲏⲩ ⲁⲩⲱ ⲛⲧⲉⲓϩⲉ ⲧⲛⲛⲁϩⲁⲣⲉϩ ⲉⲣⲟⲛ ⲉⲡⲉϩⲟⲩⲟ ⲉⲃⲟⲗ ϩⲙⲡⲙⲉⲉⲩⲉ ⲙⲡϩⲏⲧ ⲉⲧϫⲁϩⲙ.
(55/12) ⲙⲁⲣⲉⲡⲉⲥϩⲁⲓϭⲉ ϣⲱⲡⲉ ⲛⲁⲛ ⲉⲡⲙⲁ ⲛⲛⲃⲁⲗ ⲛⲛϣⲃⲣ ⲛⲛⲁⲥⲕⲓⲧⲏⲥ ϫⲉⲉⲛⲛⲁϣⲓⲡⲉ ⲉⲥϩⲁⲓⲥⲟⲩ ϩⲱⲥ ⲉⲩⲛⲁⲩ ⲉⲣⲟⲟⲩ ⲛⲧⲛⲧⲙⲙⲉⲉⲩⲉ ϩⲱⲗⲟⲥ ⲉⲗⲁⲁⲩ ⲛϩⲱⲃ ⲉϥϩⲟⲟⲩ ϩⲙⲡⲉⲛϩⲏⲧ.
(55/13) ⲁⲩⲱ ⲉⲛϣⲁⲛⲙⲟⲟϣⲉ ϩⲙⲡⲉⲓⲥⲙⲟⲧ ⲧⲛⲛⲁ- ϭⲙϭⲟⲙ ⲉⲣⲡⲥⲱⲙⲁ ⲛⲁⲛ ⲛϩⲙϩⲁⲗ ⲁⲩⲱ ⲛⲧⲛⲣⲁⲛⲁϥ ⲙⲡϫⲟⲉⲓⲥ ⲛⲧⲛϩⲱⲙ ⲉϫⲛⲛⲛⲕⲟⲧⲥ ⲧⲏⲣⲟⲩ ⲙⲡϫⲁϫⲉ.
(56/1) ⲛⲁⲓⲙⲉⲛ ⲛⲉⲛⲉϣⲁϥϫⲟⲟⲩ ⲛⲛⲉⲧⲛⲏⲩ ϣⲁⲣⲟϥ. ⲛⲉⲧⲙⲟϩⲕ ⲛⲉϥⲙⲟϩⲕ ϩⲱⲱϥ ⲛⲙⲙⲁⲩ ⲁⲩⲱ ⲉϥϣⲗⲏⲗ ϩⲁⲣⲟⲟⲩ ⲉⲣⲉⲡϫⲟⲉⲓⲥ ⲥⲱⲧⲙ ⲉⲣⲟϥ. ⲁⲩⲱ ⲉⲛⲉⲙⲉϥϣⲟⲩϣⲟⲩ ⲙⲙⲟϥ ⲉϥϣⲁⲛⲥⲱⲧⲙ ⲉⲣⲟϥ ⲁⲩⲱ ⲟⲛ ⲉϥⲧⲙⲥⲱⲧⲙ ⲉⲣⲟϥ ⲉⲛⲉⲙⲉϥⲕⲣⲙⲣⲙⲡⲉ, ⲁⲗⲗⲁ ⲉⲛⲉϥϣⲡϩⲙⲟⲧ ⲛⲧⲉⲡϫⲟⲉⲓⲥ ⲛⲛⲟⲩⲟⲉⲓϣ ⲛⲓⲙ. ⲛⲉⲧⲙⲟϩⲕⲇⲉ ⲉⲛⲉϥⲥⲟⲗⲥⲗ ⲙⲙⲟⲟⲩ ⲉⲧⲣⲉⲩϩⲣⲟϣ ⲛϩⲏⲧ ⲛⲥⲉⲉⲓⲙⲉ ϫⲉⲙⲡⲧⲁⲗϭⲟ ⲙⲡⲱϥ ⲁⲛⲡⲉ ⲟⲩⲇⲉ ⲙⲡⲁⲣⲱⲙⲉ ⲁⲛⲡⲉ, ⲁⲗⲗⲁ ⲡⲁⲡⲛⲟⲩⲧⲉ ⲙⲁⲩⲁⲁϥⲡⲉ ⲉϥⲉⲓⲣⲉ ϩⲙⲡⲉⲩⲟⲉⲓϣ ⲉⲧⲉϩⲛⲁϥ.
(56/2) ⲛⲉⲧⲙⲟϩⲕ ⲟⲛ ⲛⲉⲩϫⲓ ⲙⲡϣⲁϫⲉ ⲙⲡϩⲗⲗⲟ ⲛⲑⲉ ⲛⲛⲟⲩⲧⲁⲗϭⲟ ⲉⲁⲩϫⲓⲥⲃⲱ ϩⲱⲟⲩ ⲉⲧⲙⲣⲕⲟⲩⲓ ⲛϩⲏⲧ ⲁⲗⲗⲁ ⲉⲧⲣⲉⲩⲣϩⲁⲣϣϩⲏⲧ. ⲛⲉⲧⲉϣⲁϥⲧⲁⲗϭⲟⲟⲩⲇⲉ ⲛⲉϥϯⲥⲃⲱ ⲛⲁⲩ ⲉϣⲡϩⲙⲟⲧ ⲛⲧⲉⲁⲛⲧⲱⲛⲓⲟⲥ ⲁⲛ ⲁⲗⲗⲁ ⲛⲧⲙⲡϫⲟⲉⲓⲥ ⲙⲁⲩⲁⲁϥ.
(57/1) ⲟⲩⲁⲇⲉ ⲉⲩⲙⲟⲩⲧⲉ ⲉⲣⲟϥ ϫⲉⲫⲣⲟⲛⲧⲱⲛ ⲉⲩⲉⲃⲟⲗⲡⲉ ϩⲙⲡⲡⲁⲗⲗⲁⲇⲓⲟⲛ ⲉⲩⲛⲟⲩϣⲱⲛⲉ ⲛⲙⲙⲁϥ ⲉϥϩⲟⲟⲩ. ⲉϥⲟⲩⲟϭⲟⲩⲉϭⲅⲁⲣ ⲙⲡⲉϥⲗⲁⲥ ⲁⲩⲱ ⲛⲉⲣⲉⲛⲉϥⲃⲁⲗ ⲛⲁⲧⲁⲕⲟⲡⲉ. ⲁϥⲃⲱⲕ ⲉϩⲟⲩⲛ ⲉⲡⲧⲟⲟⲩ ⲁϥⲁⲝⲓⲟⲩ ⲙⲡϩⲗⲗⲟ ⲉⲧⲣⲉϥϣⲗⲏⲗ ⲉϫⲱϥ.
(57/2) ⲛⲧⲟϥⲇⲉ ⲁⲛⲧⲱⲛⲓⲟⲥ ⲁϥϣⲗⲗ ⲁⲩⲱ ⲡⲉϫⲁϥ ⲛⲁϥ ϫⲉⲃⲱⲕ ⲕⲛⲁⲟⲩϫⲁⲓ. ⲛⲧⲟϥⲇⲉ ⲁϥϫⲓⲧϥ ⲛϫⲛⲁϩ ⲁϥϭⲱ ϩⲁⲧⲏϥ ⲛϩⲉⲛⲕⲟⲩⲓ ⲛϩⲟⲟⲩ. ⲁⲛⲧⲱⲛⲓⲟⲥⲇⲉ ⲡⲉϫⲁϥ ⲛⲁϥ ϫⲉⲙⲛϣϭⲟⲙ ⲉⲧⲣⲉⲕⲧⲁⲗϭⲟ ⲙⲡⲉⲓⲙⲁ. ⲁⲗⲗⲁ ⲃⲱⲕ ⲛⲁⲕ ⲁⲩⲱ ⲉⲕϣⲁⲛⲡⲱϩ ⲉⲕⲏⲙⲉ ⲕⲛⲁⲛⲁⲩ ⲉⲡⲙⲁⲉⲓⲛ ⲙⲡⲧⲁⲗϭⲟ ⲉⲧⲛⲁⲧⲁϩⲟⲕ.
(57/3) ⲁⲩⲱ ⲁϥⲡⲓⲥⲧⲉⲩⲉ ⲛϭⲓⲡⲉⲧⲙⲙⲁⲩ ⲁϥⲉⲓ ⲉⲃⲟⲗ ⲁⲩⲱ ⲛⲧⲉⲣⲉϥⲛⲁⲩ ⲉⲕⲏⲙⲉ ⲁϥⲗⲟ ⲛϭⲓⲡⲉϥϣⲱⲛⲉ ⲁⲩⲱ ⲁϥϣⲱⲡⲉ ⲉϥⲟⲩⲟϫ ⲛϭⲓⲡⲣⲱⲙⲉ ⲕⲁⲧⲁⲡϣⲁϫⲉ ⲛⲛⲁⲛⲧⲱⲛⲓⲟⲥ ⲡⲉⲛⲧⲁϥⲉⲓⲙⲉ ⲉⲣⲟϥ ϩⲓⲧⲙⲡⲥⲱⲧⲏⲣ ⲁⲓⲧⲉⲓ ⲉϥϣⲗⲏⲗ.
(58/1) ⲟⲩⲡⲁⲣⲑⲉⲛⲟⲥⲇⲉ ⲟⲛ ⲉⲩⲉⲃⲟⲗ ϩⲙⲡⲟⲩⲥⲓⲣⲉⲧⲉ ⲛⲧⲉⲧⲣⲓⲡⲟⲗⲓⲥ ⲉⲩⲛⲟⲩϣⲱⲛⲉ ⲛⲙⲙⲁⲥ ⲉϥϩⲟⲟⲩ ⲉⲙⲁⲧⲉ ⲁⲩⲱ ⲉϥⲙⲟϩⲕ ⲉⲡⲉϩⲟⲩⲟ. ⲙⲙⲟⲟⲩⲅⲁⲣ ⲉϣⲁⲩϩⲉ ⲉⲃⲟⲗ ϩⲛⲣⲱⲥ ⲙⲛϣⲁⲁⲛⲧⲥ ⲙⲛⲛⲉⲥⲙⲁⲁϫⲉ ϣⲁⲩϣⲱⲡⲉ ⲛϩⲛⲃⲛⲧ. ⲉⲛⲉⲥⲥⲏϭⲇⲉ ⲟⲛⲡⲉ ϩⲙⲡⲉⲥⲥⲱⲙⲁ ⲁⲩⲱ ⲛⲉⲣⲉⲛⲉⲥⲕⲉⲃⲁⲗ ⲧⲁⲕⲏⲩⲡⲉ.
(58/2) ⲛⲉⲥⲉⲓⲟⲧⲉⲇⲉ ⲛⲧⲉⲣⲟⲩⲉⲓⲙⲉ ⲉϩⲟⲓⲛⲉ ⲛⲙⲙⲟⲛⲁⲭⲟⲥ ⲉⲩⲃⲏⲕ ϣⲁⲁⲛⲧⲱⲛⲓⲟⲥ ⲁⲩⲡⲓⲥⲧⲉⲩⲉ ⲉⲡϫⲟⲉⲓⲥ ⲡⲉⲛⲧⲁϥⲧⲁⲗϭⲉⲧⲉⲧⲉⲣⲉⲡⲉⲥⲛⲟϥ ϩⲁⲣⲟⲥ ⲁⲩⲁⲝⲓⲟⲩ ⲙⲙⲟⲟⲩ ⲉⲧⲣⲉⲩⲕⲁⲁⲩ ⲉⲙⲟⲟϣⲉ ⲛⲙⲙⲁⲩ.
(58/3) ⲛⲁⲓⲇⲉ ⲛⲧⲉⲣⲟⲩⲡⲓⲑⲉ ⲁⲩⲃⲱⲕ ⲛⲙⲙⲁⲩ ⲉϩⲟⲩⲛ ⲉⲡⲧⲟⲟⲩ. ⲛⲧⲉⲣⲟⲩϩⲱⲛ ⲉϩⲟⲩⲛ ⲉⲡⲙⲁ ⲁⲩϭⲱ ϩⲁϩⲧⲙⲡⲁⲡⲛⲟⲩⲧⲉ ⲡⲙⲟⲛⲁⲭⲟⲥ ⲁⲩⲱ ⲡϩⲟⲙⲟⲗⲟⲅⲓⲧⲏⲥ. ⲛⲉⲥⲛⲏⲩⲇⲉ ⲁⲩⲃⲱⲕ ⲉϩⲟⲩⲛ ϣⲁⲁⲛⲧⲱⲛⲓⲟⲥ ⲁⲩⲱ ⲛⲧⲉⲣⲟⲩϩⲓⲧⲟⲟⲧⲟⲩ ⲉⲧⲁⲙⲟϥ ⲉⲧⲃⲉⲧⲡⲁⲣⲑⲉⲛⲟⲥ ⲁϥⲣϣⲟⲣⲡ ⲉⲣⲟⲟⲩ ⲁϥⲧⲁⲙⲟⲟⲩ ⲉⲡϣⲱⲛⲉ ⲉⲧϣⲟⲟⲡ ⲙⲙⲟⲥ ⲁⲩⲱ ϫⲉⲛⲧⲁⲥⲙⲟⲟϣⲉ ⲛⲙⲙⲁⲩ ⲛⲛⲁϣ ⲛϩⲉ.
(58/4) ⲙⲛⲛⲥⲱⲥ ⲁⲩⲁⲝⲓⲟⲩ ⲙⲙⲟϥ ⲉⲧⲣⲉϥⲕⲁⲁⲩ ⲉⲃⲱⲕ ⲉϩⲟⲩⲛ. ⲛⲧⲟϥⲇⲉ ⲙⲡⲉϥⲕⲁⲁⲩ ⲉⲃⲱⲕ ⲛⲁϥ ⲉϩⲟⲩⲛ ⲁⲗⲗⲁ ⲡⲉϫⲁϥ ⲛⲁⲩ ϫⲉⲃⲱⲕ ⲉⲃⲟⲗ ⲛⲧⲱⲧⲛ. ⲧⲉⲧⲛⲛⲁϩⲉ ⲉⲣⲟⲥ ⲉⲁⲥⲧⲁⲗϭⲟ ⲉϣⲱⲡⲉ ⲙⲡⲉⲥⲙⲟⲩ. ⲙⲡⲱⲓⲅⲁⲣ ⲁⲛⲡⲉ ⲡⲉⲓϩⲱⲃ ⲁⲗⲗⲁ ⲡⲁⲡⲥⲱⲧⲏⲣⲡⲉ. ⲉϥⲉⲓⲣⲉⲇⲉ ⲙⲡⲉϥⲛⲁ ϩⲙⲙⲁ ⲛⲓⲙ ⲛⲛⲉⲧⲉⲡⲉⲓⲕⲁⲗⲉⲓ ⲙⲡⲉϥⲣⲁⲛ.
(58/5) ⲧⲁⲓ ϩⲱⲱⲥ ⲧⲉⲛⲟⲩ ⲁⲡϫⲟⲉⲓⲥ ϯⲛⲁⲥ ⲙⲡⲧⲁⲗϭⲟ ⲛⲧⲉⲣⲉⲥϣⲗⲏⲗ ⲉϩⲣⲁⲓ ⲉⲣⲟϥ. ⲁⲛⲟⲕⲇⲉ ϩⲱ ⲁⲧⲉϥⲙⲛⲧⲁⲅⲁⲑⲟⲥ ⲧⲁⲙⲟⲓ ϫⲉϥⲛⲁⲧⲁⲗϭⲟⲥ. ⲁⲩⲉⲓ ⲉⲃⲟⲗ ⲁⲩϩⲉ ⲉⲛⲉⲥⲉⲓⲟⲧⲉ ⲉⲩⲣⲁϣⲉ ⲉⲁⲧⲉⲩϣⲉⲉⲣⲉ ⲟⲩϫⲁⲓ.
(59/1) ⲉⲩⲃⲏⲕⲇⲉ ⲟⲛ ⲛⲁϥ ⲉϩⲟⲩⲛ ⲛϭⲓⲥⲟⲛ ⲥⲛⲁⲩ ⲁⲡⲙⲟⲟⲩ ⲟⲩⲱ ⲛⲧⲟⲟⲧⲟⲩ ϩⲓⲧⲉϩⲓⲏ ⲁⲡⲟⲩⲁ ⲙⲙⲟⲟⲩ ⲙⲟⲩ ⲁⲩⲱ ⲡⲕⲉⲟⲩⲁ ⲙⲙⲟⲟⲩ ⲛⲉϥⲛⲁⲙⲟⲩⲡⲉ. ⲛⲧⲉⲣⲉϥⲧⲙⲉϣϭⲙϭⲟⲙ ⲉⲙⲟⲟϣⲉ ⲉⲁϥⲛⲟϫϥ ⲉϫⲙⲡⲕⲁϩ ⲉϥⲡⲣⲟⲥⲇⲟⲕⲁ ⲉⲙⲟⲩ.
(59/2) ⲁⲛⲧⲱⲛⲓⲟⲥⲇⲉ ⲁϥⲙⲟⲩⲧⲉ ⲉⲥⲟⲛ ⲥⲛⲁⲩ ⲉⲩϩⲁⲧⲏϥ ⲙⲡⲉϩⲟⲟⲩ ⲉⲧⲙⲙⲁⲩ. ⲡⲉϫⲁϥ ⲛⲁⲩ ϫⲉϫⲓ ⲛⲏⲧⲛ ⲛⲛⲟⲩϣⲟϣⲟⲩ ⲙⲙⲟⲟⲩ ⲛⲧⲉⲧⲛⲃⲱⲕ ϩⲛⲧⲉϩⲓⲏ ⲛⲕⲏⲙⲉ.
(59/3) ⲧⲉⲧⲛⲛⲁϩⲉ ⲉⲥⲟⲛ ⲥⲛⲁⲩ ⲉⲩⲛⲏⲩ ϣⲁⲣⲟⲓ ⲉⲁⲟⲩⲁ ⲛϩⲏⲧⲟⲩ ⲙⲟⲩ ⲡⲕⲉⲟⲩⲁⲇⲉ ⲉⲁϥϩⲱⲛ ⲉⲙⲟⲩ. ϭⲉⲡⲏ ⲙⲙⲱⲧⲛ ⲧⲁϩⲟϥ. ⲛⲧⲁⲡⲁⲓϭⲉ ⲧⲉⲛⲟⲩ ϭⲱⲗⲡ ⲛⲁⲓ ⲉⲃⲟⲗ ⲉⲓϣⲗⲏⲗ.
(59/4) ⲛⲧⲉⲣⲟⲩⲃⲱⲕⲇⲉ ⲁⲩϩⲉ ⲉⲡⲟⲩⲁ ⲉϥⲙⲟⲟⲩⲧ ⲁⲩϥⲓⲧϥ ⲁⲩⲧⲟⲙⲥϥ. ⲡⲕⲉⲟⲩⲁⲇⲉ ⲁⲩϯⲙⲟⲟⲩ ⲛⲁϥ ⲁⲡⲉϥⲧⲏⲩ ⲉⲓ ⲉⲣⲟϥ ⲁⲩⲛⲧϥ ϣⲁⲡϩⲗⲗⲟ. ⲛⲉⲣⲉⲧⲉϩⲓⲏⲅⲁⲣ ⲟⲩⲏⲩ ⲛⲛⲟⲩϩⲟⲟⲩ ⲙⲙⲟⲟϣⲉ.
(59/5) ⲉⲣϣⲁⲛⲟⲩⲁⲇⲉ ϣⲓⲛⲉ ϫⲉⲉⲧⲃⲉⲟⲩ ⲙⲡⲉϥϫⲟⲟⲥ ⲙⲡⲁⲧⲉⲡⲕⲉⲟⲩⲁ ⲙⲟⲩ ⲛⲉϥϫⲱⲇⲉ ⲙⲡⲁⲓ ⲁⲛ ϩⲛⲟⲩⲥⲟⲟⲩⲧⲛ ⲉϥϣⲓⲛⲉ. ⲙⲡⲁⲁⲛⲧⲱⲛⲓⲟⲥⲅⲁⲣ ⲁⲛⲡⲉ ⲡϩⲁⲡ ⲙⲡⲛⲟⲩⲧⲉ ⲡⲁⲓ ⲛⲧⲁϥⲧⲟϣϥ ⲉⲧⲃⲉⲡⲉⲧⲙⲙⲁⲩ ⲉⲁϥⲕⲣⲓⲛⲉ ⲁⲩⲱ ⲁϥϭⲉⲗⲡⲡϩⲱⲃ ⲛⲁⲓ ⲉⲃⲟⲗ.
(59/6) ⲧⲁⲓⲅⲁⲣ ⲙⲙⲁⲧⲉⲧⲉ ⲧⲉϣⲡⲏⲣⲉ ⲛⲛⲁⲛⲧⲱⲛⲓⲟⲥ ϫⲉⲉϥϩⲙⲡⲧⲟⲟⲩ ⲉϥϩⲙⲟⲟⲥ ⲉⲣⲉⲡϫⲟⲉⲓⲥ ⲧⲁⲙⲟ ⲙⲙⲟϥ ⲉⲛⲉⲧⲟⲩⲏⲩ ⲙⲙⲟϥ.
(60/1) ⲕⲁⲓⲅⲁⲣ ⲛⲟⲩϩⲟⲟⲩ ⲟⲛ ⲉϥϩⲙⲟⲟⲥ ϩⲙⲡⲧⲟⲟⲩ ⲁϥϭⲱϣⲧ ⲁϥⲛⲁⲩ ⲉⲟⲩⲁ ⲉⲩϥⲉⲓ ⲙⲙⲟϥ ⲉϩⲣⲁⲓ ϩⲙⲡⲁⲏⲣ ⲉⲣⲉⲟⲩⲛⲟϭ ⲛⲣⲁϣⲉ ϣⲟⲟⲡ ⲛⲛⲉⲧⲛⲏⲩ ⲉⲧⲱⲙⲛⲧ ⲉⲣⲟϥ. ⲁϥⲣϣⲡⲏⲣⲉⲇⲉ ⲛϭⲓⲁⲛⲧⲱⲛⲓⲟⲥ ⲁⲩⲱ ⲁϥⲙⲁⲕⲁⲣⲓⲍⲉ ⲙⲡⲉⲓⲭⲟⲣⲟⲥ ⲛⲧⲉⲓⲙⲓⲛⲉ. ⲁϥϣⲗⲏⲗⲇⲉ ⲉϥⲟⲩⲱϣ ⲉⲉⲓⲙⲉ ϫⲉⲟⲩⲡⲉ ⲡⲁⲓ ⲛⲧⲁϥⲛⲁⲩ ⲉⲣⲟϥ.
(60/2) ⲁⲩⲱ ⲛⲧⲉⲩⲛⲟⲩ ⲁⲩⲥⲙⲏ ⲉⲓ ⲛⲁϥ ϫⲉⲧⲁⲓⲧⲉ ⲧⲉⲯⲩⲭⲏ ⲛⲛⲁⲙⲟⲩⲛ ⲡⲙⲟⲛⲁⲭⲟⲥ ⲉϥϩⲙⲡⲧⲟⲟⲩ ⲙⲡϩⲟⲥⲙ. ⲡⲁⲓ ϩⲱⲱϥ ⲟⲛ ⲛⲉⲩⲁⲥⲕⲓⲧⲏⲥⲇⲉⲡⲉ ϫⲓⲛⲉⲧⲉϥⲙⲛⲧⲕⲟⲩⲓ ϣⲁⲧⲉϥⲙⲛⲧϩⲗⲗⲟ.
(60/3) ⲡⲧⲟⲟⲩⲇⲉ ⲙⲡϩⲟⲥⲙ ⲉⲛⲉϥⲟⲩⲏⲩ ⲙⲡⲧⲟⲟⲩ ⲛⲛⲁⲛⲧⲱⲛⲓⲟⲥ ⲙⲙⲛⲧϣⲟⲙⲧⲉ ⲛϩⲟⲟⲩ ⲙⲙⲟⲟϣⲉ. ⲛⲉⲧϩⲁⲧⲛⲁⲛⲧⲱⲛⲓⲟⲥⲇⲉ ⲉⲩⲛⲁⲩ ⲉⲡϩⲗⲗⲟ ⲉϥⲣϣⲡⲏⲣⲉ ⲁⲩⲁⲝⲓⲟⲩ ⲙⲙⲟϥ ⲉⲩⲟⲩⲱϣ ⲉⲉⲓⲙⲉ ⲉⲡϩⲱⲃ ⲁⲩⲱ ⲁϥϫⲟⲟⲥ ⲛⲁⲩ ϫⲉⲛⲧⲁⲁⲙⲟⲩⲛ ⲡⲁⲡⲧⲟⲟⲩ ⲙⲡϩⲟⲥⲙ ⲙⲧⲟⲛ ⲙⲙⲟϥ ⲧⲉⲛⲟⲩ.
(60/4) ⲉⲛⲉϥⲥⲟⲟⲩⲛⲅⲁⲣ ⲙⲙⲟϥ {ⲧⲉⲛⲟⲩ}ⲡⲉ ⲉⲃⲟⲗ ϫⲉⲛⲉϥⲃⲏⲕ ϣⲁⲣⲟϥ ⲛϩⲁϩ ⲛⲥⲟⲡ ⲉⲡⲙⲁ ⲉⲧⲙⲙⲁⲩ ⲁⲩⲱ ϫⲉⲁϩⲁϩ ⲙⲙⲁⲉⲓⲛ ϣⲱⲡⲉ ⲉⲃⲟⲗ ϩⲓⲧⲟⲟⲧϥ ϩⲱⲱϥ.
(60/5) ⲟⲩⲁⲇⲉⲡⲉ ⲡⲁⲓ ⲉⲃⲟⲗ ⲛϩⲏⲧⲟⲩ. ⲁⲧⲉⲭⲣⲓⲁ ϣⲱⲡⲉ ⲛⲛⲟⲩϩⲟⲟⲩ ⲉⲧⲣⲉϥϫⲓⲟⲟⲣ ⲙⲡⲉⲓⲉⲣⲟ ⲉⲧⲟⲩⲙⲟⲩⲧⲉ ⲉⲣⲟϥ ϫⲉⲡⲗⲩⲕⲟⲥ ⲉⲛⲉⲧⲉⲙⲏⲣⲉⲧⲉ. ⲁϥⲁⲝⲓⲟⲩ ⲛⲛⲟⲩⲁ ϫⲉⲑⲉⲟⲇⲱⲣⲟⲥ ⲉϥⲙⲟⲟϣⲉ ⲛⲙⲙⲁϥ ⲉⲧⲣⲉϥⲟⲩⲉ ⲙⲙⲟϥ ⲛⲛⲟⲩⲕⲟⲩⲓ ϫⲉⲛⲛⲉⲩⲛⲁⲩ ⲉⲛⲉⲩⲉⲣⲏⲩ ⲉⲩⲛⲏⲃⲉ ϩⲙⲡⲙⲟⲟⲩ ⲉⲩⲕⲏⲕ ⲁϩⲏⲩ.
(60/6) ⲉϥϣⲓⲡⲉⲇⲉ ⲁⲩⲱ ⲉϥϥⲉⲓⲣⲟⲟⲩϣ ϩⲛⲟⲩϣⲡ ⲛϣⲱⲡ ⲁⲩϫⲓⲧϥ ⲉⲡⲉⲕⲣⲟ.
(60/7) ⲑⲉⲟⲇⲱⲣⲟⲥⲇⲉ ϩⲱⲱϥ ⲉⲛⲉⲟⲩⲣⲱⲙⲉⲡⲉ ⲛⲣⲉϥⲣϩⲟⲧⲉ ⲛⲧⲉⲣⲉϥⲛⲁⲩ ϫⲉⲁϥⲣϣⲟⲣⲡ ⲉⲣⲟϥ ⲉⲡⲉⲕⲣⲟ ⲁⲩⲱ ϫⲉⲙⲛⲙⲟⲟⲩ ϩⲙⲡⲉϥⲥⲱⲙⲁ ⲁϥⲁⲝⲓⲟⲩ ⲙⲙⲟϥ ⲉⲧⲣⲉϥⲉⲓⲙⲉ ⲉⲡⲉⲥⲙⲟⲧ ⲛⲧⲁϥϫⲓⲟⲟⲣ ⲙⲙⲟϥ.
(60/8) ⲛⲧⲉⲣⲉϥⲛⲁⲩ ϫⲉⲙⲡⲉϥⲟⲩⲱϣ ⲉϫⲟⲟⲥ ⲛⲁϥ ⲁϥⲁⲙⲁϩⲧⲉ ⲛⲛⲉϥ ϩⲟⲉⲓⲧⲉ ⲙⲛⲛⲉϥⲟⲩⲉⲣⲏⲧⲉ ⲉⲧⲙⲕⲁⲁϥ ⲉⲃⲟⲗ ⲉⲓⲉⲙⲏϯ ⲛϥⲧⲁⲙⲟϥ ⲉⲡⲉⲛⲧⲁϥϣⲱⲡⲉ ⲙⲙⲟϥ.
(60/9) ⲁⲙⲟⲩⲛⲇⲉ ⲛⲧⲉⲣⲉϥⲛⲁⲩ ⲉⲧⲙⲛⲧⲣⲉϥϯⲧⲱⲛ ⲛⲑⲉⲟⲇⲱⲣⲟⲥ ⲁϥⲧⲣⲉⲑⲉⲟⲇⲱⲣⲟⲥ ϩⲱⲱϥ ϯϩⲣⲟⲟⲩ ⲛⲁϥ ⲉⲧⲙϫⲟⲟⲥ ⲉⲣⲱⲙⲉ ϣⲁⲡⲉϩⲟⲟⲩ ⲙⲡⲉϥⲙⲟⲩ. ⲁϥⲧⲁⲙⲟϥ ⲛⲧⲉⲓϩⲉ ϫⲉⲛⲧⲁⲩϥⲓⲧ ⲁⲩⲕⲁⲁⲧ ϩⲓⲡⲉⲕⲣⲟ. ⲙⲡⲉⲓⲙⲟⲟϣⲉ ϩⲱⲗⲟⲥ. ⲁⲩⲱ ⲡⲉⲓϩⲱⲃ ⲛⲧϭⲟⲙ ⲛⲣⲱⲙⲉ ⲁⲛⲧⲉ ⲉⲧⲣⲉϥϣⲱⲡⲉ ⲛⲁⲩ, ⲁⲗⲗⲁ ⲡⲁⲡⲛⲟⲩⲧⲉⲡⲉ ⲙⲁⲩⲁⲁϥ ⲙⲛⲛⲉⲧϥⲟⲩⲱϣ ⲉⲧⲁⲁϥ ⲛⲁⲩ ⲛⲑⲉ ⲛⲧⲁϥⲁⲁⲥ ⲙⲡⲛⲟϭ ⲛⲛⲁⲡⲟⲥⲧⲟⲗⲟⲥ ⲡⲉⲧⲣⲟⲥ.
(60/10) ⲑⲉⲟⲇⲱⲣⲟⲥⲇⲉ ⲙⲛⲛⲥⲁⲧⲣⲉⲁⲙⲟⲩⲛ ⲙⲟⲩ ⲛⲧⲁϥϫⲉⲡⲁⲓ ⲉⲣⲟⲛ. ⲛⲉⲥⲛⲏⲩⲇⲉ ⲛⲧⲁⲁⲛⲧⲱⲛⲓⲟⲥ ϫⲟⲟⲥ ⲛⲁⲩ ⲉⲧⲃⲉⲡⲙⲟⲩ ⲛⲛⲁⲙⲟⲩⲛ ⲁⲩⲥϩⲁⲓ ⲙⲡⲉϩⲟⲟⲩ ⲉⲧⲙⲙⲁⲩ ⲉⲧⲟⲟⲧⲟⲩ ⲁⲩⲱ ⲛⲧⲉⲣⲟⲩⲉⲓ ⲉⲡⲧⲟⲟⲩ ⲙⲡϩⲟⲥⲙ ⲛϭⲓⲛⲉⲥⲛⲏⲩ ⲙⲛⲛⲥⲁⲙⲁⲁⲃ ⲛϩⲟⲟⲩ ⲁⲩϫⲛⲟⲩⲟⲩ ⲁⲩⲱ ⲛⲧⲉⲩⲛⲟⲩ ⲛⲧⲁⲡϩⲗⲗⲟ ⲛⲁⲩ ⲉⲧⲉⲯⲩⲭⲏ ⲛⲛⲁⲙⲟⲩⲛ ⲉⲩϫⲓ ⲙⲙⲟⲥ ⲉϩⲣⲁⲓ ⲉⲧⲡⲉ ⲛⲧⲟⲥ ⲡⲉⲛⲧⲁϥⲙ ⲧⲟⲛ ⲙⲙⲟϥ ⲛϩⲏⲧⲥ.
(60/11) ⲁⲩⲱ ⲛⲁⲓ ⲙⲛⲛⲉⲓⲕⲟⲟⲩⲉ ⲁⲩⲣϣⲡⲏⲣⲉ ⲙⲡⲧⲃⲃⲟ ⲛⲧⲉⲯⲩⲭⲏ ⲛⲛⲁⲛⲧⲱⲛⲓⲟⲥ ϫⲉⲛⲁϣ ⲛϩⲉ ⲡⲉⲛⲧⲁϥϣⲱⲡⲉ ϩⲙⲡⲉⲓⲛⲟϭ ⲛⲟⲩⲉ ⲛⲧⲉⲓϭⲟⲧ ⲙⲙⲛⲧϣⲟⲙⲧⲉ ⲛϩⲟⲟⲩ ⲙⲙⲟⲟϣⲉ ⲁϥⲉⲓⲙⲉ ⲉⲣⲟϥ ⲛⲧⲉⲩⲛⲟⲩ.
(61/1) ⲡⲕⲟⲙⲓⲥⲇⲉ ⲟⲛ ⲁⲣⲭⲏⲗⲁⲟⲥ ⲛⲧⲉⲣⲉϥϩⲉ ⲉⲣⲟϥ ⲛⲛⲟⲩϩⲟⲟⲩ ϩⲙⲡⲧⲟⲟⲩ ⲉⲧϩⲓⲃⲟⲗ ⲁϥⲁⲝⲓⲟⲩ ⲙⲙⲟϥ ⲉⲧⲣⲉϥϣⲗⲏⲗ ⲙⲙⲁⲧⲉ ϩⲁⲡⲟⲗⲩⲕⲣⲁⲧⲓⲁ ⲟⲩⲡⲁⲣⲑⲉⲛⲟⲥ ⲉⲥϩⲛⲗⲁⲟⲇⲟⲕⲓⲁ ⲉⲟⲩϣⲡⲏⲣⲉⲧⲉ ϩⲛⲧⲉⲥⲡⲟⲗⲏϯⲁ ⲁⲩⲱ ⲉⲣⲉⲡⲉⲭⲥ ϩⲣⲁⲓ ⲛϩⲏⲧⲥ;.
(61/2) ⲛⲉⲣⲉⲧⲉⲧⲙⲙⲁⲩ ϣⲱⲛⲉ ⲉⲥⲙⲟϩⲕ ⲉⲡⲉⲥⲧⲟⲙⲁⲭⲟⲥ ⲙⲛⲡⲉⲥⲥⲡⲓⲣ ⲉⲃⲟⲗ ϩⲙⲡⲉϩⲟⲩⲟ ⲛⲛⲉⲥⲁⲥⲕⲏⲥⲓⲥ ⲁⲩⲱ ⲛⲉⲥⲟ ⲛϭⲱⲃ ⲧⲏⲣⲥ ϩⲙⲡⲉⲥⲥⲱⲙⲁ.
(61/3) ⲁⲛⲧⲱⲛⲓⲟⲥϭⲉ ⲁϥϣⲗⲏⲗ. ⲡⲕⲟⲙⲓⲥⲇⲉ ⲁϥⲥϩⲁⲓ ⲉⲧⲟⲟⲧϥ ⲙⲡⲉϩⲟⲟⲩ ⲛⲧⲁⲡⲉϣⲗⲏⲗ ϣⲱⲡⲉ ϩⲓⲧⲛⲁⲛⲧⲱⲛⲓⲟⲥ ⲉⲧⲃⲏⲏⲧⲥ ⲁⲩⲱ ⲛⲧⲉⲣⲉϥⲃⲱⲕ ⲉⲗⲁⲟⲇⲟⲕⲓⲁ ⲁϥϩⲉ ⲉⲧⲡⲁⲣⲑⲉⲛⲟⲥ ⲉⲁⲥⲟⲩϫⲁⲓ. ⲁⲩⲱ ⲁϥϣⲓⲛⲉ ϫⲉⲛⲧⲁⲥⲗⲟ ⲛⲛⲁϣ ⲛϩⲟⲟⲩ ϩⲙⲡϣⲱⲛⲉ ⲁϥⲉⲓⲛⲉ ⲉⲃⲟⲗ ⲙⲡⲉⲭⲁⲣⲧⲏⲥ ⲉⲧⲉⲣⲉⲡⲉϩⲟⲟⲩ ⲙⲡⲉϣⲗⲏⲗ ⲥⲏϩ ⲉⲣⲟϥ ⲁⲩⲱ ⲁϥⲧⲥⲁⲃⲉⲛⲉⲧⲙⲙⲁⲩ ⲉⲧⲉⲩⲛⲟⲩ ⲉⲥⲥⲏϩ ϩⲙⲡⲉⲭⲁⲣⲧⲏⲥ. ⲁⲩⲣ- ϣⲡⲏⲣⲉ ⲧⲏⲣⲟⲩ ⲛⲧⲉⲣⲟⲩⲉⲓⲙⲉ ϫⲉⲛⲧⲁⲡϫⲟⲉⲓⲥ ⲧⲁⲗϭⲟⲥ ⲉⲃⲟⲗ ϩⲙⲡⲉⲥϩⲓⲥⲉ ⲙⲡⲛⲁⲩ ⲛⲧⲁⲁⲛⲧⲱⲛⲓⲟⲥ ϣⲗⲏⲗ ϩⲁⲣⲟⲥ ⲉⲁϥⲥⲟⲡⲥ ⲛⲧⲙⲛⲧⲁⲅⲁⲑⲟⲥ ⲙⲡⲥⲱⲧⲏⲣ ⲉⲧⲃⲏⲏⲧⲥ.
(62/1) ⲉⲧⲃⲉⲛⲉⲧⲉϣⲁⲩⲃⲱⲕⲇⲉ ϣⲁⲣⲟϥ ⲛϩⲁϩ ⲛⲥⲟⲡ ϣⲁϥⲣϣⲟⲣⲡ ⲛϥϫⲟⲟⲥ ⲉⲧⲃⲏⲏⲧⲟⲩ ϩⲁⲑⲏ ⲛϩⲉⲛϩⲟⲟⲩ ⲙⲡⲁⲧⲟⲩⲉⲓ. ϩⲉⲛⲥⲟⲡ ⲟⲛ ϣⲁϥϫⲟⲟⲥ ϩⲁⲑⲏ ⲛⲛⲟⲩⲉⲃⲟⲧ ⲁⲩⲱ ϣⲁϥⲧⲁⲩⲉⲡϩⲱⲃ ⲉⲧⲟⲩⲛⲏⲩ ϣⲁⲣⲟϥ ⲉⲧⲃⲏⲏⲧϥ. ϩⲟⲓⲛⲉⲙⲉⲛ ϣⲁⲩⲉⲓ ⲉⲧⲃⲉⲡⲛⲁⲩ ⲉⲣⲟϥ ⲙⲙⲁⲧⲉ. ϩⲉⲛⲕⲟⲟⲩⲉⲇⲉ ⲟⲛ ⲉⲩⲙⲟϩⲕ ϩⲓⲧⲛⲛⲉⲡⲛⲁ ⲁⲩⲱ ⲟⲩⲟⲛ ⲛⲓⲙ ⲉⲧⲃⲏⲕ ϣⲁⲣⲟϥ ⲛⲥⲉⲱⲡ ⲁⲛ ⲙⲡϩⲓⲥⲉ ⲛⲧⲉϩⲓⲏ ϫⲉⲟⲩⲥⲕⲩⲗⲙⲟⲥⲡⲉ ⲏ ϫⲉⲟⲩⲛⲟⲥⲉ ϩⲣⲁⲓ ⲛϩⲏⲧϥ. ϣⲁⲣⲉⲡⲟⲩⲁ ⲡⲟⲩⲁⲅⲁⲣ ⲕⲧⲟϥ ⲛϥⲁⲓⲥⲑⲁⲛⲉ ⲏ ⲛϥⲉⲓⲙⲉ ⲉⲧⲛⲟϥⲣⲉ ⲛⲧⲁⲥϣⲱⲡⲉ ⲛⲁϥ.
(62/2) ⲉϥⲛⲁⲩⲇⲉ ⲉⲛⲁⲓ ⲛⲧⲉⲓⲙⲓⲛⲉ ⲁⲩⲱ ⲉϥϫⲱ ⲙⲙⲟⲟⲩ ⲛⲉϥⲁⲝⲓⲟⲩ ⲛϭⲓⲁⲛⲧⲱⲛⲓⲟⲥ ⲛⲛⲉⲥⲛⲏⲩ ⲉⲧⲙⲧⲣⲉⲗⲁⲁⲩ ⲣϣⲡⲏⲣⲉ ⲙⲙⲟϥ, ⲁⲗⲗⲁ ⲉⲧⲣⲉⲩⲣϣⲡⲏⲣⲉ ⲛⲧⲟϥ ⲙⲡϫⲟⲉⲓⲥ ϫⲉⲁⲛⲟⲛ ϩⲉⲛⲣⲱⲙⲉ ⲁⲩⲱ ⲁϥⲭⲁⲣⲓⲍⲉ ⲛⲁⲛ ⲉⲧⲣⲉⲛⲥⲟⲩⲱⲛϥ ⲕⲁⲧⲁⲧⲉⲛϭⲟⲙ.
(63/1) ⲁϥⲉⲓⲇⲉ ⲟⲛ ⲛⲟⲩϩⲟⲟⲩ ⲉⲙⲙⲟⲛⲁⲥⲧⲏⲣⲓⲟⲛ ⲉⲧϩⲓⲃⲟⲗ ⲁⲩⲁⲝⲓⲟⲩ ⲙⲙⲟϥ ⲉⲧⲣⲉϥⲉⲓ ⲉⲩϫⲟⲓ ⲛϥϣⲗⲏⲗ ⲙⲛϩⲉⲛⲙⲟⲛⲁⲭⲟⲥ. ⲛⲧⲟϥⲇⲉ ⲙⲁⲩⲁⲁϥ ⲁⲩⲥⲧⲟⲓ ⲧⲁϩⲟϥ ⲉϥⲥⲁϣⲉ ⲁⲩⲱ ⲉϥϩⲟⲟⲩ ⲙⲙⲁⲧⲉ.
(63/2) ⲛⲉⲥⲛⲏⲩⲇⲉ ⲉⲧϩⲓⲡϫⲟⲓ ⲛⲉⲩϫⲱ ⲙⲙⲟⲥ ϫⲉϩⲛⲧⲃⲧⲛⲉ ⲉⲩϩⲓⲡϫⲟⲓ ⲙⲛϩⲉⲛⲧⲁⲣⲓⲭⲟⲛ ⲁⲩⲱ ⲡⲉⲩⲥⲧⲟⲓⲡⲉ ⲡⲁⲓ ⲉⲧϣⲟⲟⲡ. ⲛⲧⲟϥⲇⲉ ⲡⲉϫⲁϥ ϫⲉⲟⲩⲉⲧⲉⲓⲙⲓⲛⲉⲡⲉ ⲡⲉⲓⲥϯⲃⲱⲱⲛ ⲉϯϣⲱⲗⲙ ⲉⲣⲟϥ.
(63/3) ⲁⲓⲧⲓⲇⲉ ⲉϥϣⲁϫⲉ ⲁⲩϣⲏⲣⲉϣⲏⲙ ⲉⲓ ⲉⲩⲛⲟⲩⲇⲁⲓⲙⲱⲛⲓⲟⲛ ϩⲓⲱⲱϥ ⲁϥⲣϣⲟⲣⲡ ⲛⲛⲉⲓ ⲉϩⲟⲩⲛ ⲉⲡϫⲟⲓ ⲁⲩⲱ ⲛⲧⲉⲩⲛⲟⲩ ⲁϥⲱϣ ⲉⲃⲟⲗ ⲉϥⲉⲡⲓⲧⲓⲙⲁ ⲙⲡⲇⲁⲓⲙⲱⲛⲓⲟⲛ ϩⲙⲡⲣⲁⲛ ⲛⲓⲥ ⲡⲉⲭⲥ ⲁⲩⲱ ⲛⲧⲉⲩⲛⲟⲩ ⲁϥⲉⲓ ⲉⲃⲟⲗ ϩⲙⲡϣⲏⲣⲉϣⲏⲙ ⲁⲩⲱ ⲁϥϣⲱⲡⲉ ⲉϥⲧⲟⲩϫⲏⲩ ⲉⲁⲩⲉⲓⲙⲉ ⲧⲏⲣⲟⲩ ϫⲉⲡⲁⲡⲇⲁⲓⲙⲱⲛⲡⲉ ⲡⲉⲥⲧⲟⲓ ⲉⲧⲙⲙⲁⲩ.
(64/1) ⲕⲉⲟⲩⲁⲇⲉ ⲟⲛ ⲉⲟⲩⲛⲟϭⲡⲉ ⲁⲩⲱ ⲉϥϯⲥⲟⲉⲓⲧ ⲉⲣⲉ ⲟⲩⲇⲁⲓⲙⲱⲛⲓⲟⲛ ϩⲓⲱⲱϥ. ⲡⲇⲁⲓⲙⲱⲛⲇⲉ ⲛⲉϥϩⲟⲟⲩ ⲙⲙⲁⲧⲉⲡⲉ ϩⲱⲥⲧⲉ ⲡⲉⲧϥϩⲓⲱⲱϥ ⲛϥⲧⲙⲉⲓⲙⲉ ϫⲉⲉⲩⲉⲓⲛⲉ ⲙⲙⲟϥ ϣⲁⲁⲛⲧⲱ- ⲛⲓⲟⲥ ⲁⲗⲗⲁ ⲛⲉϥⲟⲩⲱⲙ ⲛⲥⲁⲛⲉϥⲥⲁⲣⲝ ⲙⲙⲓⲛⲙⲙⲟϥ.
(64/2) ⲛⲉⲛⲧⲁⲩ- ⲛⲧϥⲇⲉ ⲁⲩⲡⲁⲣⲁⲕⲁⲗⲉⲓ ⲛⲛⲁⲛⲧⲱⲛⲓⲟⲥ ⲉⲧⲣⲉϥϣⲗⲏⲗ ⲉϫⲱϥ. ⲛⲧⲟϥⲇⲉ ⲁϥⲙⲕⲁϩ ⲛϩⲏⲧ ⲉϫⲙⲡϩⲣϣⲓⲣⲉ. ⲁϥϣⲗⲏⲗⲇⲉ ⲁⲩⲱ ⲛⲉϥⲟ ⲛⲟⲩϣⲏⲛⲣⲟⲉⲓⲥ ⲛⲙⲙⲁϥ ϩⲛⲧⲉⲩϣⲏ ⲧⲏⲣⲥ ⲉⲧⲙⲙⲁⲩ.
(64/3) ⲡϩⲣϣⲓⲣⲉⲇⲉ ϩⲛⲟⲩϣⲡⲛϣⲱⲡ ⲁϥϥⲟϭϥ ⲉϩⲣⲁⲓ ⲉϫⲛⲁⲛⲧⲱⲛⲓⲟⲥ ⲙⲡⲛⲁⲩ ⲉϩⲧⲟⲟⲩⲉ ⲁϥⲃⲱⲱⲣⲉ ⲙⲙⲟϥ. ⲛⲧⲉⲣⲟⲩⲛⲁⲩⲇⲉ ⲛϭⲓⲛⲉⲛⲧⲁⲩⲉⲓ ⲛⲙⲙⲁϥ ⲁⲩⲁⲕⲁⲛⲁⲕⲧⲉⲓ. ⲡⲉϫⲉⲁⲛⲧⲱⲛⲓⲟⲥ ⲛⲁⲩ ϫⲉⲙⲡⲣϭⲱⲛⲧ ⲉⲡϣⲏⲣⲉϣⲏⲙ. ⲛⲧⲟϥⲅⲁⲣ ⲁⲛ ⲡⲉⲧⲉⲓⲣⲉ ⲛⲛⲁⲓ ⲁⲗⲗⲁ ⲡⲉⲡⲛⲁⲡⲉ ⲉⲧⲛϩⲏⲧϥ.
(64/4) ⲛⲧⲉⲣⲉϥⲉⲡⲓⲧⲓⲙⲁⲇⲉ ⲛⲁϥ ⲁϥⲕⲉⲗⲉⲩⲉ ⲛⲁϥ ⲉⲧⲣⲉϥⲃⲱⲕ ⲉϩⲣⲁⲓ ⲉϩⲉⲛⲙⲁ ⲉⲙⲛⲙⲟⲟⲩ ⲛϩⲏⲧⲟⲩ. ⲡⲉϫⲉⲁⲛⲧⲱⲛⲓⲟⲥⲅⲁⲣ ⲛⲁⲩ ϫⲉⲛⲧⲉⲣⲉϥϯ ⲙⲡⲉϥⲟⲩⲟⲓ ⲉϩⲟⲩⲛ ⲉⲣⲟⲓ ⲟⲩⲙⲁⲉⲓⲛⲡⲉ ⲛⲧϭⲓⲛⲉⲓ ⲉⲃⲟⲗ ⲙⲡⲇⲁⲓⲙⲱⲛ.
(64/5) ⲛⲁⲓⲇⲉ ⲛⲧⲉⲣⲉⲁⲛⲧⲱⲛⲓⲟⲥ ϫⲟⲟⲩ ⲛⲧⲉⲩⲛⲟⲩ ⲁⲡϣⲏⲣⲉϣⲏⲙ ϣⲱⲡⲉ ⲉϥⲧⲟⲩϫⲏⲩ ⲁⲩⲱ ⲛⲧⲉⲩⲛⲟⲩ ⲁⲡⲉϥϩⲏⲧ ⲥⲙⲓⲛⲉ ⲁϥⲉⲓⲙⲉ ϫⲉⲉϥⲧⲱⲛ ⲁϥⲁⲥⲡⲁⲍⲉ ⲙⲡϩⲗⲗⲟ ⲉϥϣⲡϩⲙⲟⲧ ⲛⲧⲉⲡⲛⲟⲩⲧⲉ ⲙⲛⲛⲉϥⲡⲉⲧⲟⲩⲁⲁⲃ.
(65/1) ϩⲁϩϭⲉ ⲛϩⲱⲃ ⲛⲧⲉⲓⲙⲓⲛⲉ ⲉⲁⲡⲉϩⲟⲩⲟ ⲛⲛⲙⲙⲟⲛⲁⲭⲟⲥ ϫⲟⲟⲩ ϩⲛⲟⲩⲥⲩⲙⲫⲱⲛⲓⲁ ϫⲉⲁⲩϣⲱⲡⲉ ⲉⲃⲟⲗ ϩⲓⲧⲟⲟⲧϥ ϩⲛⲟⲩⲙⲟⲧⲛⲥ. ⲉϩⲉⲛϣⲡⲏⲣⲉϭⲉ ⲁⲛⲛⲉ ⲛⲁⲓ ⲛϩⲟⲩⲟ ⲛⲛⲁϩⲣⲛⲛⲛⲕⲟⲟⲩⲉ ⲛⲧⲁⲩⲟⲩⲱⲛϩ ⲉⲃⲟⲗ.
(65/2) ⲁⲥϣⲱⲡⲉⲇⲉ ⲛⲛⲟⲩϩⲟⲟⲩ ⲉϥⲛⲁⲟⲩⲱⲙ ⲁⲩⲱ ⲛⲧⲉⲣⲉϥⲧⲱⲟⲩⲛ ⲉϣⲗⲏⲗ. ⲛⲉⲡⲛⲁⲩ ⲛϫⲡⲯⲓⲧⲉⲡⲉ. ⲁϥⲉⲓⲙⲉ ⲉⲣⲟϥ ⲙⲁⲩⲁⲁϥ ⲉⲁⲩⲧⲟⲣⲡϥ ϩⲙⲡⲉϥϩⲏⲧ ⲁⲩⲱ ⲧⲉϣⲡⲏⲣⲉⲧⲉ ⲛϩⲟⲩⲟ ϫⲉⲛⲉϥⲁϩⲉⲣⲁⲧϥⲡⲉ ⲉϥⲛⲁⲩ ⲉⲣⲟϥ ⲙⲙⲓⲛⲙⲙⲟϥ ⲉϣϫⲉⲛⲧⲁϥⲣ ⲡⲉϥⲃⲟⲗ ⲙⲁⲩⲁⲁϥ ⲁⲩⲱ ⲛⲉⲣⲉϩⲟⲓⲛⲉ ϫⲓⲙⲟⲉⲓⲧ ⲛϩⲏⲧϥ ⲉⲡⲁⲏⲣ
(65/3) ⲁⲩⲱ ⲉⲣⲉϩⲉⲛⲕⲟⲟⲩⲉ ⲁϩⲉⲣⲁⲧⲟⲩ ⲉⲡⲁⲏⲣ ⲉⲩϩⲟⲟⲩ ⲙⲙⲁⲧⲉ ⲁⲩⲱ ⲉⲩⲥⲁϣⲉ ⲉⲩⲟⲩⲱϣ ⲉⲁⲙⲁϩⲧⲉ ⲙⲙⲟϥ ⲉⲧⲙⲧⲣⲉϥⲥⲓⲛⲉ ⲙⲙⲟⲟⲩ ⲁⲩⲱ ⲉϫⲱⲱⲃⲉ ⲙⲙⲟⲟⲩ. ⲛⲉⲧϫⲓⲙⲟⲉⲓⲧⲇⲉ ϩⲏⲧϥ ⲛⲉⲩⲱϣ ⲉⲟⲩⲃⲏⲩⲡⲉ ⲁⲛⲉⲑⲟⲟⲩ ⲉⲧⲙⲙⲁⲩ ϫⲟⲛⲧⲟⲩ ⲉϥⲓⲱⲡ ⲛⲙⲙⲁϥ ϫⲉⲕⲁⲥ ⲉⲩⲉⲉⲓⲙⲉ ϫⲉϥⲛⲧⲟⲟⲧⲟⲩ ⲏ ϥⲟ ⲛϩⲩⲡⲉⲩⲑⲩⲛⲟⲥ ⲛⲁⲩ.
(65/4) ⲛⲧⲉⲣⲟⲩⲱϣⲇⲉ ⲛϭⲓⲛⲉⲑⲟⲟⲩ ⲉⲧⲙⲙⲁⲩ ⲉϥⲓⲱⲡ ⲛⲙⲙⲁϥ ϫⲓⲛⲡⲉϩⲟⲟⲩ ⲛⲧⲁⲩϫⲡⲟϥ ⲁⲛⲉⲧϫⲓⲙⲟⲉⲓⲧ ϩⲏⲧϥ ⲕⲱⲗⲩ ⲙⲙⲟⲟⲩ ⲉⲩϫⲱ ⲙⲙⲟⲥ ⲛⲁⲩ ϫⲉⲛⲁϫⲓⲛⲉⲡⲉϩⲟⲟⲩⲙⲉⲛ ⲙⲡⲉϥϫⲡⲟ ⲁⲡϫⲟⲉⲓⲥ ϥⲟⲧⲟⲩ ⲉⲃⲟⲗ. ϫⲓⲛⲉⲡⲉϩⲟⲟⲩ ⲛⲧⲁϥⲣⲙⲟⲛⲁⲭⲟⲥ ⲁⲩⲱ ⲁϥⲉⲣⲏⲧ ⲙⲙⲟϥ ⲛⲡⲛⲟⲩⲧⲉ ⲉⲝⲓⲥⲧⲓ ⲛⲏⲧⲛ ⲉϥⲓⲱⲡ ⲛⲙⲙⲁϥ ϫⲓⲛⲉⲡⲉϩⲟⲟⲩ ⲉⲧⲙⲙⲁⲩ.
(65/5) ⲧⲟⲧⲉ ⲛⲉⲧⲕⲁⲧⲏⲅⲟⲣⲉⲓ ⲙⲙⲟϥ ⲛⲧⲉⲣⲟⲩⲧⲙⲉϣϭⲙϭⲟⲙ ⲉⲧⲁϩⲟⲟⲩ ⲉⲣⲁⲧⲟⲩ ⲉⲣⲟϥ ⲏ ⲉϫⲡⲓⲟϥ ϩⲛⲧⲉⲩⲛⲟⲩ ⲉⲧⲙⲙⲁⲩ ⲁⲧⲉϩⲓⲏ ϣⲱⲡⲉ ⲛⲁϥ ⲛⲣⲙϩⲉ ⲙⲡⲟⲩⲉϣⲁⲙⲁϩⲧⲉ ⲙⲙⲟϥ ⲁⲗⲗⲁ ⲛⲧⲉⲩⲛⲟⲩ ⲁϥⲛⲁⲩ ⲉⲣⲟϥ ⲙⲙⲓⲛⲙⲙⲟϥ ⲉϣϫⲉⲉϥⲁϩⲉⲣⲁⲧϥ ⲉⲧⲉϥϩⲉ ⲉⲡⲉϣⲗⲏⲗ ⲛϭⲓⲁⲛⲧⲱⲛⲓⲟⲥ.
(65/6) ⲉⲁϥⲣⲡⲱⲃϣⲙⲉⲛ ⲉⲧⲣⲉϥⲟⲩⲱⲙ ⲁⲩⲱ ⲁϥϭⲱ ⲙⲡⲥⲉⲉⲡⲉ ⲙⲡⲉϩⲟⲟⲩ ⲉⲧⲙⲙⲁⲩ ⲙⲛⲧⲕⲉⲟⲩϣⲏ ⲉϥⲁϣⲁϩⲟⲙ ⲁⲩⲱ ⲉϥⲥⲟⲡⲥ. ⲁϥⲣϣⲡⲏⲣⲉⲅⲁⲣ ⲛⲧⲉⲣⲉϥⲛⲁⲩ ϫⲉⲉⲣⲉⲡⲉⲛⲙⲓϣⲉ ϣⲟⲟⲡ ⲛⲁⲛ ϣⲁⲟⲩⲏⲣ ⲁⲩⲱ ϫⲉⲉⲣⲉⲟⲩⲁ ⲛⲁⲉϣϭⲙϭⲟⲙ ⲉⲥⲉⲓⲛⲉ ⲉϩⲣⲁⲓ ϩⲙⲡⲁⲏⲣ ϩⲓⲧⲛⲟⲩⲏⲣ ⲛϩⲓⲥⲉ
(65/7) ⲉⲁϥⲣⲡⲙⲉⲉⲩⲉ ⲙⲡⲁⲡⲟⲥⲧⲟⲗⲟⲥ ⲉϥϫⲱ ⲙⲙⲟⲥ ϫⲉⲕⲁⲧⲁⲡⲁⲣⲭⲱⲛ ⲛⲧⲉⲝⲟⲩⲥⲓⲁ ⲙⲡⲁⲏⲣ. ⲉⲩⲛⲧⲉⲡϫⲁϫⲉⲅⲁⲣ ⲧⲉⲝⲟⲩⲥⲓⲁ ⲙⲙⲁⲩ ϩⲙⲡⲁⲓ ϩⲙⲡⲧⲣⲉϥⲙⲓϣⲉ ⲛϥⲡⲓⲣⲁⲍⲉ ⲛϥⲁⲙⲁϩⲧⲉ ⲁⲩⲱ ⲛϥⲕⲱⲗⲩ ⲛⲛⲉⲧⲃⲏⲕ ⲉϩⲣⲁⲓ ϩⲓⲧⲟⲟⲧϥ.
(65/8) ⲉⲧⲃⲉⲡⲁⲓ ⲛϩⲟⲩⲟ ⲁϥϩⲱⲛ ⲉⲧⲟⲟⲧⲛ ⲉϥϫⲱ ⲙⲙⲟⲥ ϫⲉϫⲓ ⲛⲏⲧⲛ ⲙⲡϩⲱⲕ ⲙⲡⲛⲟⲩⲧⲉ ϫⲉⲕⲁⲥ ⲉⲧⲉⲧⲛⲛⲁⲉϣϭⲙϭⲟⲙ ⲉⲁϩⲉⲣⲁⲧⲧⲏⲩⲧⲛ ϩⲙⲡⲉ- ϩⲟⲟⲩ ⲙⲡⲟⲛⲏⲣⲟⲛ ϫⲉⲕⲁⲥ ⲛⲛⲉⲡϫⲁϫⲉ ϭⲛⲗⲁⲁⲩ ⲛϩⲱⲃ ⲉϥϩⲟⲟⲩ ⲉϩⲟⲩⲛ ⲉⲣⲱⲧⲛ ⲧⲁⲣⲉϥϫⲓϣⲓⲡⲉ. ⲁⲛⲟⲛⲇⲉ ⲛⲧⲉⲣⲉⲛⲉⲓⲙⲉ ⲉⲡⲁⲓ ⲛⲧⲁϥϣⲱⲡⲉ ⲁⲛⲣⲡⲙⲉⲉⲩⲉ ⲙⲡⲁⲡⲟⲥⲧⲟⲗⲟⲥ ⲉϥϫⲱ ⲙⲙⲟⲥ ϫⲉⲉⲓⲧⲉ ⲉϥϩⲙⲡⲥⲱⲙⲁ ⲛϯⲥⲟⲟⲩⲛ ⲁⲛ ⲉⲓⲧⲉ ⲉϥⲙⲡⲃⲟⲗ ⲙⲡⲥⲱⲙⲁ ⲛϯⲥⲟⲟⲩⲛ ⲁⲛ ⲡⲛⲟⲩⲧⲉ ⲡⲉⲧⲥⲟⲟⲩⲛ.
(65/9) ⲁⲗⲗⲁ ⲡⲁⲩⲗⲟⲥⲙⲉⲛ ⲛⲧⲁⲩϥⲓⲧϥ ϣⲁⲧⲙⲉϩϣⲟⲙⲛⲧⲉ ⲙⲡⲉ ⲁϥⲥⲱⲧⲙ ⲉϩⲉⲛϣⲁϫⲉ ⲉⲩϩⲏⲡ ⲁϥⲉⲓ ⲉⲡⲉⲥⲏⲧ. ⲁⲛⲧⲱⲛⲓⲟⲥⲇⲉ ⲛⲧⲟϥ ⲛⲧⲁϥⲛⲁⲩ ⲉⲣⲟϥ ⲉⲁϥⲡⲱϩ ϣⲁⲡⲁⲏⲣ ⲙⲙⲓⲛⲙⲙⲟϥ ⲁⲩⲱ ⲁϥⲁⲅⲱⲛⲓⲍⲉ ϣⲁⲛⲧⲉϥⲟⲩⲱⲛϩ ⲉⲃⲟⲗ ⲉϥⲟ ⲛⲣⲙϩⲉ.
(66/1) ⲛⲉⲩⲛⲧⲁϥⲇⲉ ⲟⲛ ⲙⲙⲁⲩ ⲙⲡⲉⲓⲕⲉϩⲱⲃ ⲛϩⲙⲟⲧ. ⲉϥϩⲙⲟⲟⲥⲅⲁⲣ ⲙⲁⲩⲁⲁϥ ϩⲙⲡⲧⲟⲟⲩ ⲉⲣϣⲁⲛⲟⲩϣⲁϫⲉ ⲛⲍⲏⲧⲏⲙⲁ ⲉⲓ ⲛⲛⲁϩⲣⲁϥ ⲛϥⲁⲡⲟⲣⲉⲓ ⲛϩⲏⲧϥ ϣⲁⲣⲉⲧⲉⲡⲣⲟⲛⲟⲓⲁ ϭⲟⲗⲡϥ ⲛⲁϥ ⲉⲃⲟⲗ ⲉϥϣⲗⲏⲗ
(66/2) ⲁⲩⲱ ⲡⲙⲁⲕⲁⲣⲓⲧⲏⲥ ⲉⲧⲙⲙⲁⲩ ⲁⲛⲧⲱⲛⲓⲟⲥ ⲛⲉⲩⲣⲉϥϫⲓⲥⲃⲱⲡⲉ ⲛⲧⲉⲡⲛⲟⲩⲧⲉ ⲕⲁⲧⲁⲛⲉⲧⲥⲏϩ. ⲙⲛⲛⲥⲁⲛⲁⲓⲇⲉ ⲟⲛ ⲁⲡϣⲁϫⲉ ϣⲱⲡⲉ ⲛⲁϥ ⲛⲛⲟⲩϩⲟⲟⲩ ⲙⲛϩⲟⲓⲛⲉ ⲉⲁⲩⲃⲱⲕ ϣⲁⲣⲟϥ ⲉⲧⲃⲉⲧⲇⲓⲁⲅⲱⲅⲏ ⲛⲧⲉⲯⲩⲭⲏ ⲉⲧⲃⲉⲡⲉⲥⲙⲁⲛϣⲱⲡⲉ ⲏ ϫⲉⲁϣⲡⲉ ⲡⲙⲁ ⲉⲧⲛⲁϣⲱⲡⲉ ⲛⲁⲥ ⲙⲛⲛⲥⲁⲛⲁⲓ. ϩⲣⲁⲓⲇⲉ ϩⲛⲧⲕⲉⲟⲩϣⲏ ⲁⲟⲩⲁ ⲙⲟⲩⲧⲉ ⲉⲣⲟϥ ⲉⲃⲟⲗ ϩⲛⲧⲡⲉ ⲉϥϫⲱ ⲙⲙⲟⲥ ϫⲉⲁⲛⲧⲱⲛⲓⲉ ⲁⲙⲟⲩ ⲉⲃⲟⲗ ⲛⲅⲛⲁⲩ.
(66/3) ⲛⲉϥⲥⲟⲟⲩⲛⲅⲁⲣ ϫⲉⲛⲓⲙ ⲛⲉⲧⲉϣϣⲉ ⲉⲥⲱⲧⲙ ⲛⲥⲱⲟⲩ ⲁϥϭⲱϣⲧ ⲉϩⲣⲁⲓ ⲁϥⲛⲁⲩ ⲉⲟⲩⲁ ⲉⲩⲗⲁϣⲓⲏⲡⲉ ⲛϭⲁⲓⲉ ⲉⲙⲁⲧⲉ ϩⲙⲡⲉϥⲉⲓⲛⲉ ⲉϥⲟ ⲛϩⲟⲧⲉ ⲉϥⲁϩⲉⲣⲁⲧϥ ⲉϥⲡⲏϩ ϣⲁⲛⲉⲕⲗⲟⲟⲗⲉ ⲉⲣⲉϩⲟⲓⲛⲉ ⲃⲏⲕ ⲉϩⲣⲁⲓ ⲉⲣⲉϩⲛⲧⲛϩ ⲙⲙⲟⲟⲩ. ⲁⲩⲱ ⲡⲉⲧⲙⲙⲁⲩ ⲛⲉϥⲥⲟⲟⲩⲧⲛ ⲛⲧⲉϥϭⲓϫ ⲉⲃⲟⲗ. ϩⲟⲓⲛⲉⲙⲉⲛ ⲛⲉϥⲕⲱⲗⲩ ⲙⲙⲟⲟⲩ. ϩⲉⲛⲕⲟⲟⲩⲉⲇⲉ ⲉⲩϩⲏⲗ ⲁⲩⲣϩⲓⲧⲡⲉ ⲙⲙⲟϥ ⲉⲧⲣⲉⲩϫⲓⲧⲟⲩ ⲉϩⲣⲁⲓ.
(66/4) ⲁⲩⲱ ϩⲙⲡⲁⲓ ⲛⲉϥϩⲣⲟϫⲣϫ ⲛⲛⲉϥⲟⲃϩⲉ ⲛϭⲓⲡⲗⲁϣⲓⲏ ⲉⲧⲙⲙⲁⲩ. ϣⲁϥⲣⲁϣⲉⲇⲉ ⲛⲧⲟϥ ⲉϫⲛⲛⲉⲧϩⲏⲩ ⲉⲡⲉⲥⲏⲧ ϩⲁⲣⲁⲧϥ.
(66/5) ⲁⲩⲥⲙⲏⲇⲉ ϣⲱⲡⲉ ϣⲁⲁⲛⲧⲱⲛⲓⲟⲥ ϫⲉⲛⲟⲓ ⲙⲡⲉⲧⲕⲛⲁⲩ ⲉⲣⲟϥ ⲁⲩⲱ ⲛⲧⲉⲣⲉϥⲟⲩⲱⲛ ⲛϭⲓⲡⲉϥϩⲏⲧ ⲁϥⲉⲓⲙⲉ ϫⲉⲡⲉⲓⲛⲉ ⲉϩⲣⲁⲓⲡⲉ ⲡⲁⲓ ⲛⲛⲉⲯⲩⲭⲟⲟⲩⲉ ⲛⲧⲁϥⲛⲁⲩ ⲉⲣⲟⲟⲩ. ⲁⲩⲱ ⲡⲗⲁϣⲓⲏ ⲉⲧⲙⲙⲁⲩ ⲉⲧⲁϩⲉⲣⲁⲧϥⲡⲉ ⲡϫⲁϫⲉ ⲉⲧⲫⲑⲟⲛⲉⲓ ⲉⲙⲡⲓⲥⲧⲟⲥ ⲁⲩⲱ ⲁϥⲁⲙⲁϩⲧⲉ ⲛⲛⲉⲧϭⲏⲡ ⲛⲧⲟⲟⲧϥ ⲉⲧⲟ ⲛⲁϥ ⲛϩⲩⲡⲉⲩⲑⲩⲛⲟⲥ {ⲁⲩⲱ ⲁϥⲁⲙⲁϩⲧⲉ ⲛⲛⲉⲧϭⲏⲡ ⲛⲧⲟⲟⲧϥ} ⲁⲩⲱ ⲉϥⲕⲱⲗⲩ ⲙⲙⲟⲟⲩ ⲕⲁⲛ ⲉⲩϣⲁⲛⲥⲓⲛⲉ ⲛⲧⲟⲟⲧϥ ⲉⲧⲙⲧⲣⲉⲩϫⲱⲱⲃⲉ ⲉϩⲟⲩⲛ ϩⲛⲟⲩⲙⲛⲧⲁⲙⲉⲣⲓⲙⲉⲛⲟⲥ ⲙⲛⲟⲩⲙⲛⲧⲁⲧⲣⲟⲟⲩϣ. ⲛⲉⲧⲙⲡⲟⲩⲥⲱⲧⲙⲇⲉ ⲛⲥⲱϥ ⲉⲙⲡⲉϥⲉϣϭⲙϭⲟⲙ ⲉⲁⲙⲁϩⲧⲉ ⲉϫⲱⲟⲩ ⲁⲗⲗⲁ ⲛⲉⲩⲃⲏⲕ ⲉϩⲣⲁⲓ ϩⲓⲧⲡⲉ ⲙⲙⲟϥ.
(66/6) ⲡⲁⲓ ⲟⲛ ⲛⲧⲉⲣⲉϥⲛⲁⲩ ⲉⲣⲟϥ ⲁϥⲣⲑⲉ ⲛⲧⲁⲩⲧⲱⲃⲥ ⲙⲙⲟϥ ⲉⲡⲉϩⲟⲩⲟ ⲉϥⲁⲅⲱⲛⲓⲍⲉ ⲉⲡⲣⲟⲕⲟⲡⲧⲉ ⲉⲛⲁⲑⲏ ⲙⲙⲏⲛⲉ.
(66/7) ⲛⲁⲓⲇⲉ ⲁϥϫⲟⲟⲩ ⲉⲁϥⲧⲁⲩⲟⲟⲩ ⲉⲣⲟϥ ⲉϩⲛⲁϥ ⲁⲛ, ⲁⲗⲗⲁ ϩⲙⲡⲧⲣⲉϥⲱⲥⲕ ⲉϣⲗⲏⲗ ⲉⲁϥⲣϣⲡⲏⲣⲉ ϩⲁⲣⲓϩⲁⲣⲟϥ ⲙⲁⲩⲁⲁϥ ⲁⲩϫⲛⲟⲩϥ ⲛϭⲓⲛⲉⲧⲛⲙⲙⲁϥ ⲉⲩⲑⲗⲓⲃⲉ ⲙⲙⲟϥ ⲉⲩⲉⲛⲱⲭⲗⲉⲓ ⲛⲁϥ ⲉⲧⲣⲉϥⲧⲁⲙⲟⲟⲩ ⲉⲛⲉⲧϥⲛⲁⲩ ⲉⲣⲟⲟⲩ ⲁⲩⲱ ⲛⲧⲉⲓϩⲉ ⲁⲩⲁⲛⲁⲅⲕⲁⲍⲉ ⲙⲙⲟϥ ⲁϥϫⲟⲟⲩ ⲛⲁⲩ ⲛⲑⲉ ⲛⲛⲟⲩⲉⲓⲱⲧ ⲉⲙⲛϣϭⲟⲙ ⲙⲙⲟϥ ⲉϩⲉⲡⲗⲁⲁⲩ ⲉⲛⲉϥϣⲏⲣⲉ
(66/8) ⲁⲩⲱ ϫⲉϥⲥⲟⲟⲩⲛ ϫⲉⲧⲉϥⲥⲩⲛⲏⲇⲏⲥⲓⲥ ⲧⲃⲃⲏⲩ ⲁⲩⲱ ϫⲉⲛⲉⲧϥⲛⲁϫⲟⲟⲩ ⲥⲉⲛⲁϣⲱⲡⲉ ⲛⲛⲟϥⲣⲉ ⲛϩⲉⲛⲕⲟⲟⲩⲉ ⲛⲥⲉⲉⲓⲙⲉ ⲁⲩⲱ ⲛⲥⲉϫⲓⲥⲃⲱ ⲉⲃⲟⲗ ⲙⲙⲟϥ ϫⲉⲟⲩⲛⲕⲁⲣⲡⲟⲥ ⲉⲛⲁⲛⲟⲩϥ ϣⲟⲟⲡ ϩⲛⲧⲁⲥⲕⲏⲥⲓⲥ ⲁⲩⲱ ϫⲉⲛⲉⲓϭⲱⲗⲡ ⲉⲃⲟⲗ ϣⲁⲩϣⲱⲡⲉ ⲛⲥⲟⲗⲥⲗ ⲛϩⲁϩ ⲛⲥⲟⲛ ⲉⲩⲃⲏⲕ ϣⲁⲣⲟϥ.
(67/1) ⲟⲩⲣⲱⲙⲉⲅⲁⲣ ⲉⲛⲁⲛⲟⲩϥⲡⲉ ϩⲙⲡⲉϥⲥⲙⲟⲧ ⲉϥⲧⲃⲃⲏⲩ ϩⲙⲡⲉϥϩⲏⲧ. ⲉϥϣⲟⲟⲡⲇⲉ ⲛⲧⲉⲓϩⲉ ⲛⲉϥⲧⲁⲉⲓⲟⲡⲉ ⲛⲛⲕⲁⲛⲱⲛ ⲛⲧⲉⲕⲕⲗⲏⲥⲓⲁ ⲉⲡⲉϩⲟⲩⲟ ⲁⲩⲱ ⲛⲉϥⲟⲩⲱϣ ⲉⲧⲣⲉⲕⲗⲏⲣⲓⲕⲟⲥ ⲛⲓⲙ ⲉⲣϩⲓⲑⲏ ⲙⲙⲟϥ ϩⲙⲡⲧⲁⲉⲓⲟ.
(67/2) ⲉⲙⲉϥϣⲓⲡⲉⲅⲁⲣ ⲉⲕⲱⲗϫ ⲛⲧⲉϥⲁⲡⲉ ⲙⲡⲉⲡⲓⲥⲕⲟⲡⲟⲥ ⲏ ⲡⲉⲡⲣⲉⲥⲃⲩⲧⲉⲣⲟⲥ. ⲉϣⲱⲡⲉⲇⲉ ⲟⲛ ⲉⲣϣⲁⲛⲟⲩⲇⲓⲁⲕⲟⲛⲟⲥ ⲃⲱⲕ ϣⲁⲣⲟϥ ⲛⲛⲟⲩϩⲟⲟⲩ ⲉⲧⲣⲉϥⲱⲫⲉⲗⲉⲓ ⲉⲃⲟⲗ ϩⲓⲧⲟⲟⲧϥ {ⲛ}ⲛⲉⲧⲣⲛⲟϥⲣⲉⲙⲉⲛ ⲛⲁϥ ϣⲁϥϣⲁϫⲉ ⲉⲣⲟϥ ⲛϩⲏⲧⲟⲩ. ⲉⲩϣⲁⲛⲛⲟⲩ ⲉϣⲗⲏⲗ ϣⲁϥϯⲡⲙⲁ ⲛⲁϥ ⲉϣⲗⲏⲗ ϩⲓⲑⲏ ⲙⲙⲟϥ
(67/3) ⲉϥⲁⲝⲓⲟⲩ ⲛⲛⲉⲧϩⲁⲧⲏϥ ⲉⲧⲣⲉϥⲥⲱⲧⲙ ⲉⲃⲟⲗ ϩⲓⲧⲟⲟⲧⲟⲩ ⲁⲩⲱ ϣⲁϥϩⲟⲙⲟⲗⲟⲅⲉⲓ ϫⲉⲁⲓⲱⲫⲉⲗⲉⲓ ⲉⲣϣⲁⲛⲟⲩⲁ ϫⲉⲟⲩϣⲁϫⲉ ⲉϥⲣ- ⲛⲟⲃⲣⲉ ⲙⲡⲉϥⲙⲧⲟ ⲉⲃⲟⲗ.
(67/4) ⲡⲉϥϩⲟⲇⲉ ⲉⲩⲛⲧⲁϥ ⲙⲙⲁⲩ ⲛⲛⲟⲩⲛⲟϭ ⲛⲭⲁⲣⲓⲥⲙⲁ ⲙⲡⲙⲧⲟ ⲉⲃⲟⲗ ⲙⲡⲥⲱⲧⲏⲣ. ⲉϣⲱⲡⲉⲇⲉ ⲉϥϩⲛⲧⲙⲏⲧⲉ ⲛⲛⲟⲩⲙⲏⲏϣⲉ ⲙⲙⲟⲛⲁⲭⲟⲥ ⲛⲧⲉⲟⲩⲁ ⲟⲩⲱϣ ⲉⲛⲁⲩ ⲉⲣⲟϥ ⲉⲛϥⲥⲟⲟⲩⲛ ⲙⲙⲟϥ ⲁⲛ ϣⲁϥⲙⲟⲟϣⲉ ⲉϩⲟⲩⲛ ⲛⲧⲉⲩⲛⲟⲩ ϣⲁϥⲕⲱ ⲛⲥⲱϥ ⲛϭⲓⲡⲉⲧⲙⲙⲁⲩ ⲛⲛⲕⲉⲙⲟⲛⲁⲭⲟⲥ ⲧⲏⲣⲟⲩ ⲉⲧϩⲁⲧⲛⲁⲛⲧⲱⲛⲓⲟⲥ ϣⲁϥⲃⲱⲕⲇⲉ ⲉϩⲟⲩⲛ ⲉⲣⲟϥ ⲛⲑⲉ ⲉϣϫⲉⲉⲣⲉⲡϩⲟ ⲛⲛⲁⲛⲧⲱⲛⲓⲟⲥ ⲥⲱⲕ ⲙⲡⲉⲧⲙⲙⲁⲩ ϣⲁⲣⲟϥ.
(67/5) ⲛⲉⲣⲉⲁⲛⲧⲱⲛⲓⲟⲥⲅⲁⲣ ⲟ ⲁⲛ ⲛⲛⲟϭ ϩⲛⲧⲉϥϣⲓⲏ ⲟⲩⲇⲉ ϩⲙⲡⲉϥⲡⲱϭⲕ ⲉⲛⲉⲧϩⲁⲧⲏϥ ⲁⲗⲗⲁ ⲉϥϣⲟⲃⲉ ⲉⲣⲟⲟⲩ ⲧⲏⲣⲟⲩ ϩⲙⲡⲉϥⲥⲙⲟⲧ ⲙⲛⲡⲉϥϩⲩⲑⲟⲥ ⲁⲩⲱ ⲟⲛ ϩⲙⲡⲧⲃⲃⲟ ⲛⲧⲉϥⲯⲩⲭⲏ.
(67/6) ⲉⲣϣⲁⲛⲧⲉⲯⲩⲭⲏⲅⲁⲣ ϣⲱⲡⲉ ⲉⲛⲥϣⲧⲣⲧⲱⲣ ⲁⲛ ϣⲁⲥϫⲡⲟ ⲛⲁⲥ ⲛⲛⲉⲥⲑⲩⲥⲓⲥ ⲉⲧϩⲓⲃⲟⲗ ⲉⲙⲛϣⲧⲟⲣⲧⲣ ⲛϩⲏⲧⲟⲩ ϩⲱⲥⲧⲉ ⲉⲃⲟⲗ ϩⲙⲡⲣⲁϣⲉ ⲛⲧⲉⲯⲩⲭⲏ ϣⲁⲣⲉⲡϩⲟ ϣⲱⲡⲉ ⲉϥⲣⲟⲟⲩⲧ ⲁⲩⲱ ⲉϩⲛⲛⲕⲏⲛⲏⲥⲓⲥ ⲙⲡⲥⲱⲙⲁ ϣⲁⲩⲁⲓⲥⲑⲁⲛⲉ ⲛⲥⲉⲛⲟⲓ ⲉⲧⲕⲁⲧⲁⲥⲧⲁⲥⲓⲥ ⲏ ⲡⲉⲥⲙⲓⲛⲉ ⲛⲧⲉⲯⲩⲭⲏ ⲛⲑⲉ ⲉⲧⲥϣⲟⲟⲡ ⲙⲙⲟⲥ ⲕⲁⲧⲁⲑⲉ ⲉⲧⲥⲏϩ ϫⲉϣⲁⲣⲉⲟⲩϩⲏⲧ ⲉϥⲉⲩⲫⲣⲁⲛⲉ ϯⲟⲩⲣⲟⲧ ⲉⲡϩⲟ, ϣⲁϥⲱⲕⲙⲇⲉ ⲉϥϩⲛϩⲉⲛⲗⲩⲡⲉⲓ.
(67/7) ⲧⲁⲓⲧⲉ ⲑⲉ ⲛⲧⲁⲓⲁⲕⲱⲃ ⲥⲟⲩⲛⲗⲁⲃⲁⲛ ⲉϥⲙⲉⲉⲩⲉ ⲉⲣⲟϥ ⲉϩⲉⲛⲡⲉⲑⲟⲟⲩ ⲡⲉϫⲁϥ ϫⲉⲙⲡϩⲟ ⲙⲡⲉⲧⲛⲉⲓⲱⲧ ⲛⲙⲙⲁⲓ ⲁⲛ ⲛⲑⲉ ⲛⲥⲁϥ ⲙⲛϣⲙⲧⲉⲡⲟⲟⲩ ⲛϩⲟⲟⲩ.
(67/8) ⲧⲁⲓ ⲟⲛⲧⲉ ⲑⲉ ⲛⲧⲁⲥⲁⲙⲟⲩⲏⲗ ⲥⲟⲩⲛⲇⲁⲇ. ⲛⲉⲣⲉⲛⲉϥⲃⲁⲗⲅⲁⲣ ⲙⲉϩ ⲛⲣⲁϣⲉ ⲛⲉϥⲟⲃϩⲉ ⲛⲑⲉ ⲛⲛⲟⲩⲉⲣⲱⲧⲉ. ⲧⲁⲓⲧⲉ ⲑⲉ ⲉϣⲁⲩⲥⲟⲩⲛⲁⲛⲧⲱⲛⲓⲟⲥ ⲙⲙⲟⲥ. ⲛⲧⲁϥϣⲧⲟⲣⲧⲣⲅⲁⲣ ⲛⲛⲁϣ ⲛϩⲟⲟⲩ ⲉⲣⲉⲧⲉϥⲯⲩⲭⲏⲅⲁⲣ ϣⲟⲟⲡ ϩⲛⲟⲩⲥϭⲣⲉϩⲧ. ⲛⲧⲁϥϣⲱⲡⲉ ⲉϥⲱⲕⲙ ⲛⲛⲁϣ ⲛϩⲟⲟⲩ ⲉⲛⲉϩ ⲉⲣⲉⲡⲉϥϩⲏⲧ ⲣⲁϣⲉ ⲛⲛⲁⲩ ⲛⲓⲙ.
(68/1) ⲛⲉⲩϣⲡⲏⲣⲉⲇⲉⲡⲉ ϩⲛⲧⲉϥⲡⲓⲥⲧⲓⲥ ⲉϥⲟ ⲛⲉⲩⲥⲉⲃⲏⲥ. ⲙⲡⲉϥⲕⲟⲓⲛⲱⲛⲉⲓⲇⲉ ⲙⲛⲙⲙⲉⲗⲓⲧⲓⲁⲛⲟⲥ ⲉϥⲥⲟⲟⲩⲛ ⲛⲧⲉⲩⲡⲟⲛⲏⲣⲓⲁ ⲙⲛⲧⲉⲩⲙⲛⲧⲁⲡⲟⲥⲧⲁⲧⲏⲥ ⲟⲩⲇⲉ ⲙⲙⲁⲛⲉⲓⲭⲁⲓⲟⲥ ⲁⲗⲗⲁ ⲉϥϯⲥⲃⲱ ⲛⲁⲩ ⲙⲙⲁⲧⲉ ⲉⲧⲣⲉⲩⲡⲱⲱⲛⲉ ⲉϩⲟⲩⲛ ⲉⲧⲙⲛⲧⲣⲉϥϣⲙϣⲉⲛⲟⲩⲧⲉ ⲉϥⲡⲁⲣⲁⲅⲅⲓⲗⲉ ⲛⲁⲩ ϫⲉⲧⲙⲛⲧϣⲃⲏⲣ ⲛⲛⲉⲧⲙⲙⲁⲩ ⲏ ϣⲁϫⲉ ⲣⲱ ⲛⲙⲙⲁⲩ ⲟⲩⲃⲗⲁⲡⲧⲉⲓⲡⲉ ⲁⲩⲱ ⲟⲩⲧⲁⲕⲟⲡⲉ ⲛⲧⲉⲯⲩⲭⲏ.
(68/2) ⲧⲁⲓⲧⲉ ⲑⲉ ⲉϥⲃⲱⲧⲉ ⲛⲑⲉⲣⲉⲥⲓⲥ ⲛⲛⲁⲣⲓⲁⲛⲟⲥ ⲉϥⲡⲁⲣⲁⲅⲅⲉⲓⲗⲉ ⲛⲟⲩⲟⲛ ⲛIⲙ ⲉⲧⲙ- ϩⲱⲛ ⲉϩⲟⲩⲛ ⲉⲣⲟⲟⲩ ⲉⲡⲧⲏⲣϥ.
(68/3) ⲁϩⲟⲓⲛⲉϭⲉ ⲛⲛⲁⲣⲓⲁⲛⲟⲥ ⲛⲛⲟⲩ- ϩⲟⲟⲩ ⲃⲱⲕ ϣⲁⲣⲟϥ ⲁϥⲁⲛⲁⲕⲣⲓⲛⲉ ⲙⲙⲟⲟⲩ ⲁⲩⲱ ⲛⲧⲉⲣⲉϥⲉⲓⲙⲉ ⲉⲣⲟⲟⲩ ϫⲉϩⲉⲛⲁⲥⲉⲃⲏⲥⲛⲉ ⲉⲡⲉϩⲟⲩⲟ. ⲁϥⲡⲱⲧ ⲛⲥⲱⲟⲩ ⲉⲃⲟⲗ ϩⲙⲡⲧⲟⲟⲩ ⲉϥϫⲱ ⲙⲙⲟⲥ ϫⲉⲛⲉⲩϣⲁϫⲉ ϩⲟⲟⲩ ⲉⲛϩⲟϥ.
(69/1) ⲁⲩϫⲓϭⲟⲗ ⲟⲛ ⲛⲟⲩϩⲟⲟⲩ ⲛϭⲓⲛⲁⲣⲓⲁⲛⲟⲥ ϩⲱⲥ ⲉϥⲡⲓⲥⲧⲉⲩⲉ ⲛⲑⲉ ⲉⲧⲟⲩϫⲱ ⲙⲙⲟⲥ. ⲁϥⲁⲅⲁⲛⲁⲕⲧⲉⲓ ⲁⲩⲱ ⲁϥⲣϣⲡⲏⲣⲉ ⲉⲡⲉϩⲟⲩⲟ ⲛⲧⲉⲣⲉϥⲥⲱⲧⲙ.
(69/2) ⲙⲛⲛⲥⲱⲥⲇⲉ ⲁⲩⲥⲡⲥⲱⲡϥ ⲛϭⲓⲛⲉⲉⲡⲓⲥⲕⲟⲡⲟⲥ ⲙⲛⲛⲉⲡⲣⲉⲥⲃⲩⲧⲉⲣⲟⲥ ⲙⲛⲛⲉⲥⲛⲏⲩ ⲧⲏⲣⲟⲩ ⲁϥⲉⲓ ⲉⲡⲉⲥⲏⲧ ϩⲓⲡⲧⲟⲟⲩ ⲁϥⲃⲱⲕ ⲉϩⲟⲩⲛ ⲉⲣⲁⲕⲟⲧⲉ ⲁϥⲧⲁϣⲉⲟⲉⲓϣ ⲛⲛⲁⲣⲓⲁⲛⲟⲥ ⲉϥⲃⲱⲧⲉ ⲙⲙⲟⲟⲩ ⲉⲃⲟⲗ ⲉϥϫⲱ ⲙⲙⲟⲥ ⲉⲑⲩⲣⲁⲓⲥⲓⲥ ⲉⲧⲙⲙⲁⲩ ϫⲉⲥϫⲁϩⲙ ⲡⲁⲣⲁⲛⲕⲟⲟⲩⲉ ⲧⲏⲣⲟⲩ. ⲥⲉⲟⲅⲁⲣ ⲙⲡⲣⲟⲇⲣⲟⲙⲟⲥ ⲙⲡⲁⲛⲧⲓⲭⲣⲓⲥⲧⲟⲥ.
(69/3) ⲁⲩⲱ ⲁϥϯⲥⲃⲱ ⲙⲡⲗⲁⲟⲥ ϫⲉⲛⲟⲩⲥⲱⲛⲧ ⲁⲛⲡⲉ ⲡϣⲏⲣⲉ ⲙⲡⲛⲟⲩⲧⲉ ⲁⲩⲱ ϫⲉⲛⲧⲁϥϣⲱⲡⲉ ⲁⲛ ⲉⲃⲟⲗ ϩⲙⲡⲉⲧⲉⲛⲉϥϣⲟⲟⲡ ⲁⲛ ⲁⲗⲗⲁ ⲟⲩⲉⲃⲟⲗⲡⲉ ϩⲛⲧⲟⲩⲥⲓⲁ ⲙⲡⲉⲓⲱⲧ ⲡⲗⲟⲅⲟⲥⲡⲉ ⲁⲩⲱ ⲧⲥⲟⲫⲓⲁ ⲙⲡⲉⲓⲱⲧ.
(69/4) ⲉⲧⲃⲉⲡⲁⲓ ⲟⲩⲙⲛⲧⲁⲥⲉⲃⲏⲥⲡⲉ ϫⲟⲟⲥ ϫⲉⲁⲩⲟⲩⲟⲉⲓϣ ϣⲱⲡⲉ ⲉⲛϥϣⲟⲟⲡ ⲁⲛ. ϥϣⲟⲟⲡⲅⲁⲣ ⲛⲛⲟⲩⲟⲉⲓϣ ⲛⲓⲙ ⲙⲛⲡⲉϥⲉⲓⲱⲧ ⲛϭⲓⲡⲗⲟⲅⲟⲥ. ⲉⲧⲃⲉⲡⲁⲓ ⲙⲡⲣⲕⲁⲗⲁⲁⲩ ⲛⲕⲟⲓⲛⲱⲛⲓⲁ ⲛⲏⲧⲛ ⲙⲛⲛⲁⲣⲓⲁⲛⲟⲥ.
(69/5) ⲙⲛⲗⲁⲁⲩⲅⲁⲣ ⲛⲕⲟⲓⲛⲱⲛⲓⲁ ϣⲟⲟⲡ ⲙⲡⲟⲩⲟⲉⲓⲛ ⲙⲛⲡⲕⲁⲕⲉ. ⲛⲧⲱⲧⲛⲅⲁⲣ ⲛⲧⲉⲧⲛϩⲉⲛⲭⲣⲓⲥϯⲁⲛⲟⲥ ⲉⲧⲉⲧⲛϣⲟⲟⲡ ⲛⲛⲉⲩⲥⲉⲃⲏⲥ ϩⲛⲧⲡⲓⲥⲧⲓⲥ. ⲛⲁⲓⲇⲉ ⲛⲧⲟⲟⲩ ⲉⲩϫⲱ ⲙⲙⲟⲥ ϫⲉⲟⲩⲥⲱⲛⲧⲡⲉ ⲡϣⲏⲣⲉ ⲙⲡⲛⲟⲩⲧⲉ ⲉⲛⲥⲉϣⲟⲃⲉ ⲁⲛ ⲛⲗⲁⲁⲩ ⲛϩⲉⲑⲛⲟⲥ ⲉⲩϣⲙϣⲉ ⲙⲡⲥⲱⲛⲧ ⲡⲁⲣⲁⲡⲉⲛⲧⲁϥⲥⲱⲛⲧ.
(69/6) ⲡⲓⲥⲧⲉⲩⲉⲇⲉ ϫⲉⲛⲧⲟϥ ⲡⲥⲱⲛⲧ ⲧⲏⲣϥ ϥϭⲟⲛⲧ ⲉⲣⲟⲟⲩ ϫⲉⲡⲣⲉϥⲥⲱⲛⲧ ⲁⲩⲱ ⲡϫⲟⲉⲓⲥ ⲙⲡⲧⲏⲣϥ ⲡⲉⲛⲧⲁϥⲧⲣⲉⲡⲧⲏⲣϥ ϣⲱⲡⲉ ⲛϩⲏⲧϥ ⲥⲉⲱⲡ ⲙⲙⲟϥ ⲉϩⲟⲩⲛ ⲙⲛⲛⲉⲛⲧⲁⲩϣⲱⲡⲉ.
(70/1) ⲡⲗⲁⲟⲥⲇⲉ ⲧⲏⲣϥ ⲛⲉⲩⲣⲁϣⲉⲡⲉ ⲉⲩⲥⲱⲧⲙ ⲉⲛⲁⲓ ⲉⲃⲟⲗ ϩⲓⲧⲟⲟⲧϥ ⲛⲛⲟⲩⲣⲱⲙⲉ ⲛⲧⲉⲓⲙⲓⲛⲉ ⲉϥⲃⲱⲧⲉ ⲛⲑⲉⲣⲉⲥⲓⲥ ⲉⲧⲙⲙⲁⲩ ⲧⲁⲓ ⲉⲧⲙⲓϣⲉ ⲙⲛⲡⲉⲭⲣⲓⲥⲧⲟⲥ. ⲟⲩⲟⲛϭⲉ ⲛⲓⲙ ⲉⲧϩⲛⲧⲡⲟⲗⲓⲥ ⲛⲉⲩⲡⲏⲧ ϩⲓⲟⲩⲥⲟⲡ ⲉⲩⲟⲩⲱϣ ⲉⲛⲁⲩ ⲉⲁⲛⲧⲱⲛⲓⲟⲥ
(70/2) ⲁⲩⲱ ⲛϩⲉⲑⲛⲓⲕⲟⲥ ⲙⲛⲛⲉⲧⲉϣⲁⲩⲙⲟⲩⲧⲉ ⲉⲣⲟⲟⲩ ϫⲉⲟⲩⲏⲏⲃ ⲁⲩⲉⲓ ⲉⲧⲉⲕⲕⲗⲏⲥⲓⲁ ⲉⲩϫⲱ ⲙⲙⲟⲥ ϫⲉⲉⲛⲟⲩⲱϣ ⲉⲛⲁⲩ ⲉⲡⲣⲱⲙⲉ ⲙⲡⲛⲟⲩⲧⲉ ⲁⲛⲧⲱⲛⲓⲟⲥ. ⲕⲁⲓⲅⲁⲣ ϩⲙⲡⲙⲁ ⲉⲧⲙⲙⲁⲩ ⲟⲛ ⲁⲡϫⲟⲉⲓⲥ ⲧⲃⲃⲉϩⲁϩ ⲉⲃⲟⲗ ϩⲓⲧⲟⲟⲧϥ ⲉⲩⲟ ⲛⲇⲁⲓⲙⲱⲛⲓⲟⲛ ⲁⲩⲱ ⲛⲉⲧⲉⲣⲉⲛⲉⲩϩⲏⲧ ⲧⲁⲕⲏⲩ ⲉⲣⲟⲟⲩ ⲁϥⲧⲁⲗ- ϭⲟⲟⲩ.
(70/3) ϩⲁϩ ⲟⲛ ϩⲛⲛⲉϩⲉⲗⲗⲏⲛ ⲁⲩⲁⲝⲓⲟⲩ ⲉⲧⲣⲉⲩϫⲱϩ ⲙⲙⲁⲧⲉ ⲉⲡϩⲗⲗⲟ ⲉⲩⲡⲓⲥⲧⲉⲩⲉ ϫⲉⲥⲉⲛⲁⲱⲫⲉⲗⲉⲓ ϩⲙⲡⲧⲣⲉⲩϫⲱϩ ⲉⲣⲟϥ ⲙⲙⲁⲧⲉ ⲁⲩⲱ ⲁⲩⲙⲏⲏϣⲉϣⲱⲡⲉ ⲛⲭⲣⲓⲥϯⲁⲛⲟⲥ ϩⲛⲛⲉϩⲟⲟⲩ ⲉⲧⲙⲙⲁⲩ.
(71/1) ⲛⲧⲉⲣⲉϥⲛⲟⲩⲇⲉ ⲉⲁⲡⲟⲇⲏⲙⲉⲓ ⲁⲛⲟⲛⲇⲉ ⲛⲉⲛⲑⲫⲟ ⲙⲙⲟϥ ⲉⲃⲟⲗ. ⲛⲧⲉⲣⲉⲛⲡⲱϩⲇⲉ ⲉⲧⲡⲩⲗⲏ ⲁⲩⲥϩⲓⲙⲉ ⲱϣ ⲉⲃⲟⲗ ϩⲓⲡⲁϩⲟⲩ ⲙⲙⲟϥ ⲉⲥϫⲱ ⲙⲙⲟⲥ ϫⲉⲁϩⲉⲣⲁⲧⲕ ⲱ ⲡⲣⲱⲙⲉ ⲙⲡⲛⲟⲩⲧⲉ ϫⲉⲟⲩⲛⲟⲩⲇⲁⲓⲙⲱⲛ ⲉⲛⲱⲭⲗⲉⲓ ⲛⲧⲁϣⲉⲉⲣⲉ ⲉⲙⲁⲧⲉ ⲉϥϩⲓⲧⲉ ⲙⲙⲟⲥ. ⲁϩⲉ ⲉⲣⲟⲓ ϯⲥⲟⲡⲥ ⲙⲙⲟⲕ ⲙⲡⲣⲧⲣⲁⲕⲓⲛⲇⲩⲛⲉⲩⲉ ϩⲱⲥ ⲉⲓⲡⲏⲧ ⲛⲥⲱⲕ.
(71/2) ⲛⲁⲓⲇⲉ ⲛⲧⲉⲣⲉϥⲥⲱⲧⲙ ⲉⲣⲟⲟⲩ ⲛϭⲓⲡϩⲗⲗⲟ ⲁϥⲁϩⲉⲣⲁⲧϥ. ⲛⲧⲉⲣⲉⲥⲡⲱϩⲇⲉ ⲉⲣⲟϥ ⲛϭⲓⲧⲉⲥϩⲓⲙⲉ ⲛⲧⲉⲩⲛⲟⲩ ⲁⲧϣⲉⲉⲣⲉϣⲏⲙ ϩⲉ ϩⲁⲣⲁⲧϥ. ⲁⲛⲧⲱⲛⲓⲟⲥⲇⲉ ⲛⲧⲉⲣⲉϥϣⲗⲏⲗ ⲁϥⲧⲁⲩⲟ ⲙⲡⲣⲁⲛ ⲙⲡⲉⲭⲥ
(71/3) ⲁⲥⲧⲱⲟⲩⲛ ⲛϭⲓⲧⲉⲥϣⲉⲉⲣⲉ ⲉⲥⲧⲟⲩϫⲏⲩ ⲁⲩⲱ ⲁⲧⲉⲥⲙⲁⲁⲩ ⲥⲙⲟⲩ ⲉⲡⲛⲟⲩⲧⲉ ⲙⲛⲡⲉϥⲡⲉⲧⲟⲩⲁⲁⲃ ⲁⲛⲧⲱⲛⲓⲟⲥ. ⲛⲧⲟϥⲇⲉ ⲛⲉϥⲣⲁϣⲉ ⲉϥⲛⲁⲃⲱⲕ ⲉⲡⲧⲟⲟⲩ ⲛⲑⲉ ⲛⲛⲟⲩⲁ ⲉϥⲛⲁⲃⲱⲕ ⲉⲡⲉϥⲏⲓ.
(72/1) ⲁⲩⲱ ⲟⲩϣⲡⲏⲣⲉⲡⲉ ϫⲉⲛϥⲛⲟⲓ ⲁⲛ ⲛⲥϩⲁⲓ ⲉⲟⲩⲣⲙⲛϩⲏⲧⲡⲉ ⲉϥⲛⲟⲓ ⲛⲧⲙⲛⲧⲥⲁⲃⲉ.
(72/2) ⲁⲫⲓⲗⲟⲥⲟⲫⲟⲥ ⲥⲛⲁⲩ ⲉⲓ ϣⲁⲣⲟϥ ⲛⲛⲟⲩϩⲟⲟⲩ ⲉϩⲉⲛϩⲉⲗⲗⲏⲛⲛⲉ ⲉⲩⲟⲩⲱϣ ⲉⲡⲓⲣⲁⲍⲉ ⲛⲛⲁⲛⲧⲱⲛⲓⲟⲥ. ⲛⲉϥϩⲓⲡⲧⲟⲟⲩⲇⲉⲡⲉ ⲉⲧϩⲓⲃⲟⲗ.
(72/3) ⲛⲧⲟϥⲇⲉ ⲁϥⲥⲟⲩⲛⲛⲣⲱⲙⲉ ϩⲙⲡⲉⲩϩⲟ ⲛⲧⲉⲣⲉϥⲉⲓ ⲉⲃⲟⲗ ϣⲁⲣⲟⲟⲩ ⲡⲉϫⲁϥ ⲛⲁⲩ ϩⲓⲧⲛⲟⲩ- ϩⲉⲣⲙⲉⲛⲉⲩⲧⲏⲥ ⲉϥⲟⲩⲱϩⲙ ⲛⲁⲩ ϫⲉⲉⲧⲃⲉⲟⲩ ⲁⲧⲉⲧⲛⲥⲕⲩⲗⲗⲉⲓ ⲙⲙⲱⲧⲛ ⲱ ⲛⲉⲫⲓⲗⲟⲥⲟⲫⲟⲥ ⲁⲧⲉⲧⲛⲉⲓ ϣⲁⲟⲩⲣⲱⲙⲉ ⲛⲥⲟϭ.
(72/4) ⲛⲧⲟⲟⲩⲇⲉ ⲡⲉϫⲁⲩ ϫⲉⲛⲧⲅⲟⲩⲥⲟϭ ⲁⲛ ⲁⲗⲗⲁ ⲛⲧⲅⲟⲩⲥⲁⲃⲉ ⲉⲡⲉϩⲟⲩⲟ. ⲡⲉϫⲁϥ ⲛⲁⲩ ϫⲉⲉϣϫⲉⲛⲧⲁⲧⲉⲧⲛⲉⲓ ϣⲁⲟⲩⲥⲟϭ ⲉⲓⲉ ⲡⲉⲧⲛϩⲓⲥⲉ ϣⲟⲩⲉⲓⲧ. ⲉϣϫⲉⲧⲉⲧⲛⲙⲉⲉⲩⲉ ⲉⲣⲟⲓ ϫⲉⲁⲛⲅⲟⲩⲥⲁⲃⲉ ϣⲱⲡⲉ ⲛⲧⲁϩⲉ ϩⲱ. ϣϣⲉⲅⲁⲣ ⲉⲧⲛⲧⲱⲛⲉⲛ ⲉⲛⲉⲧⲛⲁⲛⲟⲩⲟⲩ ⲁⲩⲱ ⲛⲧⲛⲕⲱϩ ⲉⲣⲟⲟⲩ.
(72/5) ⲉⲛⲉⲁⲛⲟⲕⲅⲁⲣ ⲡⲉⲛⲧⲁⲓⲉⲓ ϣⲁⲣⲱⲧⲛ ⲉⲛⲉⲓⲛⲁⲕⲱϩ ⲉⲣⲱⲧⲛ. ⲉϣϫⲉⲛⲧⲱⲧⲛ ⲁⲧⲉⲧⲛⲉⲓ ϣⲁⲣⲟⲓ ϣⲱⲡⲉ ⲛⲧⲁϩⲉ ⲉⲁⲛⲅⲟⲩⲭⲣⲓⲥϯⲁⲛⲟⲥⲅⲁⲣ. ⲛⲧⲟⲟⲩⲇⲉ ⲁⲩⲣϣⲡⲏⲣⲉ ⲁⲩⲃⲱⲕ ⲛⲁⲩ. ⲉⲛⲉⲁⲩⲛⲁⲩⲅⲁⲣ ⲉⲛⲕⲉⲇⲁⲓⲙⲱⲛⲓⲟⲛ ⲉⲩⲣϩⲟⲧⲉ ϩⲏⲧϥ ⲛⲛⲁⲛⲧⲱⲛⲓⲟⲥ.
(73/1) ϩⲉⲛⲕⲟⲟⲩⲉ ⲟⲛ ⲛⲧⲉⲓⲙⲓⲛⲉ ⲁⲩⲉⲓ ϣⲁⲣⲟϥ ⲉⲡⲧⲟⲟⲩ ⲉⲧϩⲓ- ⲃⲟⲗ ⲉⲁⲩⲙⲉⲉⲩⲉ ϫⲉⲉⲩⲛⲁⲣϩⲁⲗ ⲙⲙⲟϥ ϫⲉⲛϥⲥⲟⲟⲩⲛ ⲁⲛ ⲉⲥϩⲁⲓ. ⲡⲉϫⲁϥ ⲛⲁⲩ ⲛϭⲓⲁⲛⲧⲱⲛⲓⲟⲥ
(73/2) ϫⲉⲛⲧⲱⲧⲛ ⲉⲧⲉⲧⲛϫⲱ ⲙⲙⲟⲥ ϫⲉⲁϣ ⲡⲉⲧⲟ ⲛϣⲟⲣⲡ ⲡϩⲏⲧⲡⲉ ϫⲓⲛⲙⲙⲟⲛ ⲛⲉⲥϩⲁⲓⲛⲉ. ⲁϣ ⲙⲙⲟⲟⲩ ⲡⲉⲧⲟ ⲛⲗⲟⲓϭⲉ ⲉⲛⲉⲩⲉⲣⲏⲩ ⲡϩⲏⲧ ⲡⲉⲧⲟ ⲛⲁⲓϯⲟⲥ ⲛⲛⲉⲥϩⲁⲓ ϫⲓⲛⲙⲙⲟⲛ ⲛⲉⲥϩⲁⲓ ⲛⲉⲧⲟ ⲛⲁⲓϯⲟⲥ ⲙⲡϩⲏⲧ. ⲁⲩⲱ ⲛⲧⲁⲩⲥⲉⲛⲧⲁϣ ⲙⲙⲟⲟⲩ ⲉⲧⲃⲉⲁϣ.
(73/3) ⲛⲧⲟⲟⲩⲇⲉ ⲡⲉϫⲁⲩ ϫⲉⲡϣⲟⲣⲡⲡⲉ ⲡϩⲏⲧ ⲁⲩⲱ ⲡϩⲏⲧⲡⲉ ⲡⲣⲉϥϭⲓⲛⲉ ⲛⲛⲉⲥϩⲁⲓ. ⲡⲉϫⲉⲁⲛⲧⲱⲛⲓⲟⲥ ⲛⲁⲩ ϫⲉⲡⲉⲧⲉⲣⲉⲡⲉϥϩⲏⲧ ⲧⲟⲩϫⲏⲩ ⲛⲁϥ ⲛⲟⲩⲁⲛⲁⲅⲕⲁⲓⲟⲛⲡⲉ ⲡⲉⲥϩⲁⲓ ⲁⲛ ⲙⲡⲉⲧⲙⲙⲁⲩ. ⲡⲉⲓϣⲁϫⲉⲇⲉ ⲟⲛ ⲁⲛⲉⲧⲙⲙⲁⲩ ⲙⲛⲛⲛⲕⲟⲟⲩⲉ ⲣϣⲡⲏⲣⲉ ⲙⲙⲟϥ. ⲁⲩⲃⲱⲕ ⲉⲩⲣϣⲡⲏⲣⲉ ϫⲉⲁⲩⲛⲁⲩ ⲉⲡⲉⲓⲥⲟⲟⲩⲛ ϩⲙⲡⲉⲓϩⲩⲇⲓⲱⲧⲏⲥ ⲛⲧⲉⲓⲙⲓⲛⲉ.
(73/4) ⲕⲁⲓⲅⲁⲣ ⲙⲛⲧⲁϥ ⲙⲙⲁⲩ ⲙⲡⲉϥⲥⲙⲟⲧ ⲉϥⲟ ⲛⲁⲅⲣⲓⲟⲥ ϩⲱⲥ ⲉϥϣⲟⲟⲡ ϩⲛⲛⲉⲧⲟⲩⲉⲓⲏ ⲉⲁϥⲣϩⲗⲗⲟ ϩⲛⲛⲙⲙⲁ ⲉⲧⲙⲙⲁⲩ. ⲁⲗⲗⲁ ⲛⲉⲩⲛⲧⲁϥ ⲙⲙⲁⲩ ⲛⲛⲟⲩⲛⲟϭ ⲛⲭⲁⲣⲓⲥ ⲉϥϣⲟⲟⲡ ⲛⲑⲉ ⲛⲛⲟⲩⲣⲙⲛⲡⲟⲗⲓⲥ ⲉⲩⲛⲧⲁϥ ⲙⲙⲁⲩ ⲙⲡⲉϥϣⲁϫⲉ ⲉϥϫⲟⲕⲣ ⲛϩⲙⲟⲩ ⲛⲧⲉⲧⲙⲛⲧⲛⲟⲩⲧⲉ. ϩⲱⲥⲧⲉ ⲛⲧⲉⲧⲙⲗⲁⲁⲩ ⲫⲑⲟⲛⲉⲓ ⲉⲣⲟϥ. ⲛⲉⲩⲣⲁϣⲉ ⲉⲡⲉ- ϩⲟⲩⲟ ⲛϭⲓⲟⲩⲟⲛ ⲛⲓⲙ ⲉⲧⲃⲏⲕ ⲉϩⲟⲩⲛ ϣⲁⲣⲟϥ.
(74/1) ⲁϩⲉⲛⲕⲟⲟⲩⲉ ⲉⲓ ⲟⲛ ϣⲁⲣⲟϥ ⲛⲛⲟⲩⲥⲟⲡ ⲙⲛⲛⲥⲁⲛⲁⲓ. ⲛⲧⲟⲟⲩ ⲙⲛⲛⲉⲧⲟⲩⲙⲉⲉⲩⲉ ⲉⲣⲟⲟⲩ ϫⲉϩⲉⲛⲥⲟⲫⲟⲥⲛⲉ ⲛⲛⲁϩⲣⲛⲛⲛϩⲉⲗⲗⲏⲛ ⲉⲩϫⲛⲟⲩ ⲙⲙⲟϥ ⲁⲩⲱ ⲉⲩϣⲓⲛⲉ ⲉⲃⲟⲗ ϩⲓⲧⲟⲟⲧϥ ⲉⲧⲃⲉⲧⲡⲓⲥⲧⲓⲥ ⲉⲧϣⲟⲟⲡ ⲛⲁⲛ ⲉϩⲟⲩⲛ ⲉⲡⲉⲭⲥ ⲓⲥ ⲡϫⲟⲉⲓⲥ
(74/2) ⲁⲩⲱ ⲁⲩⲧⲟⲗⲟⲙⲁ ⲉϣⲁϫⲉ ⲉⲧⲃⲉⲡⲧⲁϣⲉⲟⲉⲓϣ ⲙⲡⲉⲥⲧⲁⲩⲣⲟⲥ ⲙⲡⲉⲭⲥ ⲁⲩⲱ ⲁⲩϯⲧⲱⲛ ⲛⲙⲙⲁϥ ⲉⲩⲟⲩⲱϣ ⲛⲥⲱⲃⲉ ⲛⲥⲱϥ. ⲁϥϭⲱⲇⲉ ⲛⲛⲟⲩⲕⲟⲩⲓ ⲛϭⲓⲁⲛⲧⲱⲛⲓⲟⲥ. ⲛϣⲟⲣⲡⲙⲉⲛ ⲁϥⲙⲕⲁϩ ⲛϩⲏⲧ ⲉⲧⲃⲉⲧⲉⲩⲙⲛⲧⲁⲧⲥⲟⲟⲩⲛ. ⲙⲛⲛⲥⲱⲥ ⲁϥϣⲁϫⲉ ⲛⲙⲙⲁⲩ ϩⲓⲧⲛⲟⲩϩⲉⲣⲙⲉⲛⲉⲩⲧⲏⲥ
(74/3) ϫⲉⲟⲩ ⲡⲉⲧⲥⲟⲧⲡ ⲉϩⲟⲙⲟⲗⲟⲅⲉⲓⲡⲉ ⲛⲛⲟⲩⲥⲧⲁⲩⲣⲟⲥ ϫⲓⲛⲙⲙⲟⲛ ⲉⲧⲣⲉⲛⲧⲱϭⲉⲡⲉ ⲛϩⲉⲛⲙⲛⲧⲛⲟⲉⲓⲕ ⲙⲛϩⲉⲛⲙⲛⲧⲣⲉϥⲥⲉⲉϥϣⲏⲣⲉϣⲏⲙ ⲉⲛⲉⲧⲉⲧⲛⲙⲟⲩⲧⲉ ⲉⲣⲟⲟⲩ ϫⲉⲛⲟⲩⲧⲉ. ⲡⲉⲧⲛϫⲱⲅⲁⲣ ⲙⲙⲟϥ ⲧⲛϩⲟⲙⲟⲗⲟⲅⲉⲓ ⲙⲙⲟϥ ⲉⲩⲙⲁⲉⲓⲛⲡⲉ ⲛⲛⲟⲩⲙⲛⲧϫⲱⲱⲣⲉⲡⲉ ⲁⲩⲱ ⲟⲩⲥⲓⲙⲓⲟⲛⲡⲉ ⲉⲧⲣⲉⲛⲕⲁⲧⲁⲫⲣⲟⲛⲉⲓ ⲙⲙⲟϥ. ⲛⲧⲱⲧⲛⲇⲉ ⲛⲉⲧⲉⲧⲛϫⲱ ⲙⲙⲟⲟⲩ ϩⲉⲛⲡⲁⲑⲟⲥ ⲛⲧⲉⲡϫⲱϩⲙⲛⲉ.
(74/4) ⲙⲛⲛⲥⲱⲥ ⲟⲩ ⲡⲉⲧⲥⲟⲧⲡ ⲉϫⲟⲟϥ ϫⲉⲙⲡⲉⲡⲗⲟⲅⲟⲥ ⲙⲡⲛⲟⲩⲧⲉ ⲥⲱⲣⲙ ⲁⲗⲗⲁ ⲛⲧⲟϥ ⲉϥⲟ ⲛⲑⲉ ⲉⲧⲉϥϣⲟⲟⲡ ⲙⲙⲟⲥ ⲉⲁϥϫⲓ ⲛⲟⲩⲥⲱⲙⲁ ⲛⲣⲱⲙⲉ ϫⲉⲕⲁⲥ ⲉϥⲉⲣ ⲡⲡⲉⲧⲛⲁⲛⲟⲩϥ ⲛⲙⲙⲁⲛ ⲉⲁϥⲕⲟⲓⲛⲱⲛⲉⲓ ⲉⲡⲉϫⲡⲟ ⲛⲣⲱⲙⲉ ϫⲉⲕⲁⲥ ⲉϥⲉⲧⲣⲉⲛⲣⲱⲙⲉ ϣⲱⲡⲉ ⲛⲕⲟⲓⲛⲱⲛⲟⲥ ⲉⲧⲉⲫⲩⲥⲓⲥ ⲛⲧⲙⲛⲧⲛⲟⲩⲧⲉ ⲉⲧⲉⲓⲱⲣϩ.
(74/5) ϫⲓⲛⲙⲙⲟⲛ ⲛⲧⲟϥ ⲟⲩⲡⲉⲧⲉϣϣⲉⲡⲉ ⲉⲧⲛⲧⲱⲛⲡⲛⲟⲩⲧⲉ ⲉϩⲉⲛⲧⲃⲛⲟⲟⲩⲉ ⲛⲛⲁⲗⲟⲕⲟⲛ ⲁⲩⲱ ⲉϣⲙϣⲉ ⲛⲁⲩ ϩⲱⲥ ⲛⲟⲩⲧⲉ ⲙⲛⲛϫⲁⲧϥⲉ ⲙⲛⲛϩⲓⲕⲱⲛ ⲛⲣⲱⲙⲉ. ⲛⲁⲓⲅⲁⲣ ⲛⲉⲧⲉⲧⲛϣⲙϣⲉ ⲛⲁⲩ. ⲁⲩⲱ ⲛⲧⲱⲧⲛ ⲛⲉⲥⲟⲫⲟⲥ
(74/6) ⲛⲛⲁϣ ⲛϩⲉ ⲧⲉⲧⲛⲛⲁⲉϣⲥⲱⲃⲉ ⲛⲥⲱⲛ ϫⲉⲧⲛϫⲱ ⲙⲙⲟⲥ ϫⲉⲁⲡⲉⲭⲥ ⲟⲩⲱⲛϩ ⲉⲃⲟⲗ ⲉϥⲟ ⲛⲣⲱⲙⲉ ϩⲟⲡⲟⲩⲇⲉ ⲉⲧⲉⲧⲛϫⲱ ⲙⲙⲟⲥ ϫⲉⲛⲧⲁⲧⲉⲫⲩⲭⲏ ⲉⲓ ⲉⲃⲟⲗ ϩⲓⲧⲙⲡⲛⲟⲩⲧⲉ ⲁⲩⲱ ⲧⲁⲓ ⲁⲥⲡⲗⲁⲛⲁ ⲁⲥϩⲉ ⲉⲡⲉⲥⲏⲧ ⲉⲃⲟⲗ ϩⲛⲧⲕⲏⲡⲉ ⲛⲧⲡⲉ ⲉⲡⲥⲱⲙⲁ.
(74/7) ϯⲡⲓⲑⲉϭⲉ ⲧⲉⲛⲟⲩ ⲉⲛⲉ‹ⲧⲉ›ⲧⲛϫⲱ ⲙⲙⲟⲟⲩ ϫⲉⲛⲧⲁⲥⲉⲓ ⲉϩⲟⲩⲛ ⲉⲡⲣⲱⲙⲉ ⲙⲁⲩⲁⲁϥ ⲉⲛⲥⲡⲱⲱⲛⲉ ⲁⲛ ⲉϩⲟⲩⲛ ⲉⲛⲧⲃⲛⲟⲟⲩⲉ ⲙⲛⲛϫⲁⲧϥⲉ. ⲧⲡⲓⲥⲧⲓⲥⲅⲁⲣ ⲉⲥϫⲱ ⲙⲙⲟⲥ ϫⲉⲛⲧⲁⲡⲉⲭⲥ ⲉⲓ ⲉⲧⲃⲉⲡⲟⲩϫⲁⲓ ⲛⲛⲣⲱⲙⲉ. ⲛⲧⲱⲧⲛⲇⲉ ⲉⲧⲉⲧⲛϫⲱ ⲙⲙⲟⲥ ⲉⲧⲉⲧⲛⲉⲓⲛⲉ ⲉϩⲟⲩⲛ ⲛϩⲉⲛⲡⲗⲁⲛⲏ ⲛⲧⲉⲯⲩⲭⲏ ϩⲱⲥ ⲉⲩⲁⲅⲉⲛⲏⲧⲟⲥⲧⲉ.
(74/8) ⲁⲛⲟⲛⲇⲉ ⲧⲛⲙⲉⲉⲩⲉ ϩⲙⲡⲉⲛϩⲏⲧ ⲉⲧϭⲟⲙ ⲛⲧⲉⲡⲣⲟⲛⲟⲓⲁ ϫⲉⲛⲟⲩⲁⲧϭⲟⲙ ⲁⲛ ⲛⲧⲙⲛⲧⲛⲟⲩⲧⲉⲡⲉ ⲡⲁⲓ.
(74/9) ⲛⲧⲱⲧⲛⲇⲉ ⲉⲧⲉⲧⲛϫⲱ ⲙⲙⲟⲥ ⲛⲧⲉⲯⲩⲭⲏ ϫⲉⲧϩⲓⲕⲱⲛ ⲙⲡⲛⲟⲩⲧⲉⲧⲉ ⲉⲧⲉⲧⲛⲧⲱϭⲉ ⲉⲣⲟⲥ ⲛⲛⲟⲩϩⲉ ⲁⲩⲱ ⲧⲉⲧⲛϫⲱ ⲛϩⲙⲙⲉⲑⲟⲥ ⲉⲣⲟⲥ ϫⲉⲁⲥⲣⲓⲕⲉ ⲁⲩⲱ ⲧⲉⲧⲛⲉⲓⲛⲉ ⲉϩⲟⲩⲛ ⲉⲡⲛⲟⲩⲥ ϫⲉϣⲁϥⲣⲓⲕⲉ ϩⲱⲱϥ ⲉⲧⲃⲉⲧⲉⲯⲩⲭⲏ.
(74/10) ⲡⲉⲥⲙⲟⲧⲅⲁⲣ ⲉⲧⲉⲣⲉⲧϩⲓⲕⲱⲛ ⲟ ⲙⲙⲟϥ ⲧⲁⲛⲁⲅⲕⲏⲧⲉ ⲉⲧⲣⲉⲡⲁⲓ ϩⲱⲱϥ ⲟⲛ ϣⲱⲡⲉ ⲛⲧⲉⲓⲙⲓⲛⲉ ⲛⲑⲉ ⲙⲡⲉⲧⲉⲣⲉⲧϩⲓⲕⲱⲛ ϣⲟⲟⲡ ⲛⲁϥ. ⲉϣⲱⲡⲉⲇⲉ ⲉⲧⲉⲧⲛϣⲁⲛⲙⲉⲉⲩⲉ ⲉⲛⲁⲓ ⲉⲧⲃⲉⲡⲛⲟⲩⲥ ⲁⲣⲓⲡⲙⲉⲉⲩⲉ ϫⲉⲧⲉⲧⲛ- ϫⲓⲟⲩⲁ ϩⲱⲱϥ ⲟⲛ ⲉϩⲟⲩⲛ ⲉⲡⲉⲓⲱⲧ ⲙⲡⲛⲟⲩⲥ.
(75/1) ⲉⲧⲃⲉⲡⲉⲥⲧⲁⲩⲣⲟⲥⲇⲉ ⲟⲩ ⲡⲉⲧⲥⲟⲧⲡ ⲉⲧⲣⲉⲧⲉⲧⲛϫⲟⲟϥ ϩⲩⲡⲟⲙⲓⲛⲉⲡⲉ ⲉⲡⲉⲥⲧⲁⲩⲣⲟⲥ ϩⲙⲡⲧⲣⲉⲩⲉⲓⲣⲉ ⲛⲧⲉⲩⲉⲡⲉⲓⲃⲟⲩⲗⲏ ⲛϭⲓⲛⲣⲱⲙⲉ ⲙⲡⲟⲛⲏⲣⲟⲥ ⲉⲧⲙⲙⲁⲩ ⲁⲩⲱ ⲉⲧⲙⲣϩⲟⲧⲉ ϩⲏⲧϥ ⲛⲗⲁⲁⲩ ⲙⲙⲟⲩ ⲉⲩⲉⲓⲛⲉ ⲙⲙⲟϥ ⲉϫⲱϥ ⲛϭⲓⲛⲉⲧⲙⲙⲁⲩ
(75/2) ϫⲓⲛⲙⲙⲟⲛ ϩⲙⲡⲧⲣⲉⲧⲉⲧⲛϫⲱ ⲛϩⲉⲛⲙⲩⲑⲟⲥ ⲙⲛϩⲉⲛϣⲃⲱ ⲉⲧⲉⲧⲛⲉⲓⲛⲉ ⲉϩⲟⲩⲛ ⲛϩⲉⲛⲡⲗⲁⲛⲏ ⲛⲟⲩⲥⲓⲣⲉ ⲙⲛⲛⲏⲥⲉ ⲙⲛⲛⲉⲡⲉⲓⲃⲟⲗⲏ ⲛⲍⲏⲑ ⲙⲛⲡⲱⲧ ⲛⲕⲣⲟⲛⲟⲥ ⲁⲩⲱ ϫⲉⲁϥⲱⲙⲕ ⲛⲛⲉϥϣⲏⲣⲉ ⲁⲩⲱ ϩⲛⲙⲙⲛⲧⲣⲉϥϩⲉⲧⲃ ⲉⲓⲱⲧ.
(75/3) ⲛⲁϣⲅⲁⲣ ⲛϩⲉ ⲧⲉⲛⲟⲩ ⲧⲉⲧⲛⲥⲱⲃⲉ ⲛⲥⲁⲡⲉⲥⲧⲁⲩⲣⲟⲥ ⲁⲩⲱ ⲛⲧⲉⲧⲛⲣϣⲡⲏⲣⲉ ⲁⲛ ⲙⲡⲉϥⲧⲱⲟⲩⲛ ⲉⲃⲟⲗ ϩⲛⲛⲉⲧⲙⲟⲟⲩⲧ. ⲛⲉⲛⲧⲁⲩϫⲱⲅⲁⲣ ⲙⲡⲁⲓ ⲛⲧⲟⲟⲩ ⲟⲛ ⲛⲉⲛⲧⲁⲩⲥϩⲁⲓ ⲙⲡⲉⲓⲕⲉⲟⲩⲁ. ⲏ ⲉⲧⲃⲉⲟⲩ ⲣⲱ ⲧⲉⲧⲛⲉⲓⲣⲉ ⲙⲡⲙⲉⲉⲩⲉ ⲙⲡⲉⲥⲧⲁⲩⲣⲟⲥ ⲧⲉⲧⲛⲕⲱ ⲛⲥⲱⲧⲛ ⲛⲛⲉⲧⲙⲟⲟⲩⲧ ⲛⲧⲁϥⲧⲟⲩⲛⲟⲥⲟⲩ ⲙⲛⲛⲃⲗⲗⲉ ⲛⲧⲁϥⲧⲣⲉⲩⲛⲁⲩ ⲉⲃⲟⲗ ⲙⲛⲛⲉⲧⲥⲏϭ ⲛⲧⲁϥⲧⲁⲗϭⲟⲟⲩ ⲙⲛⲛⲉⲧⲥⲟⲃϩ ⲛⲧⲁϥⲧⲃ- ⲃⲟⲟⲩ ⲁⲩⲱ ϫⲉⲁϥⲙⲟⲟϣⲉ ϩⲓϫⲛⲛⲙⲙⲟⲟⲩ ⲛⲑⲁⲗⲁⲥⲥⲁ ⲙⲛⲛⲙⲙⲁⲉⲓⲛ ⲙⲛⲛⲕⲉϣⲡⲏⲣⲉ ⲛⲧⲁϥⲁⲁⲩ ⲛⲁⲓ ⲉⲧⲉⲙⲛϣϭⲟⲙ ⲛⲣⲱⲙⲉ ⲁⲁⲩ ⲁⲗⲗⲁ ⲛⲁⲓ ⲛⲉⲧⲟⲩⲱⲛϩ ⲉⲃⲟⲗ ⲙⲡⲉⲭⲥ ϫⲉⲟⲩⲛⲟⲩⲧⲉⲡⲉ.
(75/4) ⲧⲉⲧⲛⲟⲩⲟⲛϩϭⲉ ⲉⲃⲟⲗ ϫⲉⲧⲉⲧⲛⲉⲓⲣⲉ ⲛⲛⲟⲩⲛⲟϭ ⲛϫⲓⲛϭⲟⲛⲥ ⲉⲙⲁⲧⲉ ⲉⲛⲧⲉⲧⲛⲱϣ ⲁⲛ ⲛⲛⲉⲅⲣⲁⲫⲏ ϩⲙⲡⲉⲧⲛϩⲏⲧ ⲧⲏⲣϥ ⲁⲩⲱ ϩⲛⲟⲩⲥⲟⲟⲩⲧⲛ. ⲁⲗⲗⲁ ⲛⲧⲱⲧⲛⲙⲉⲛ ⲁϣⲟⲩ ϩⲛⲟⲩⲥⲟⲟⲩⲧⲛ ⲛⲧⲉⲧⲛⲛⲁⲩ ϫⲉⲛⲉⲛⲧⲁϥⲁⲁⲩ ⲛϭⲓⲡⲉⲭⲥ ⲟⲩⲱⲛϩ ⲙⲙⲟϥ ⲉⲃⲟⲗ ϫⲉⲟⲩⲛⲟⲩⲧⲉⲡⲉ ⲉⲁϥⲉⲓ ⲉⲧⲃⲉⲡⲟⲩϫⲁⲓ ⲛⲛⲣⲱⲙⲉ.
(76/1) ⲛⲧⲱⲧⲛ ϩⲱⲱⲧⲧⲏⲩⲧⲛ ⲁϫⲓⲛⲟⲩⲧⲛ ⲛⲁⲛ. ⲟⲩⲅⲁⲣ ⲡⲉⲧⲉⲧⲉⲧⲛⲛⲁϫⲟⲟϥ ⲉⲁⲧⲉⲧⲛϫⲓⲥⲃⲱ ⲉⲣⲟϥ ϩⲓⲧⲛⲛⲛⲧⲃⲛⲟⲟⲩⲉ ⲛⲛⲁⲗⲟⲅⲟⲛ ⲛⲥⲁϩⲛⲙⲛⲧⲁⲗⲟⲅⲟⲛ ⲙⲛⲟⲩⲙⲛⲧⲁⲅⲣⲓⲟⲥ.
(76/2) ⲉϣⲱⲡⲉⲇⲉ ⲕⲁⲧⲁⲑⲉ ⲉϯⲥⲱⲧⲙ ⲙⲙⲟⲥ ⲉⲧⲉⲧⲛⲟⲩⲱϣ ⲉϫⲟⲟⲥ ϫⲛⲉⲧⲏⲩⲧⲛ ⲉⲛⲉⲛⲧⲁⲩϫⲟⲟⲩ ϩⲛⲟⲩⲡⲁⲣⲁⲃⲟⲗⲏ ⲁⲩⲱ ⲧⲉⲧⲛⲛⲁⲗⲏⲣⲟⲅⲟⲣⲉⲓ ⲙⲙⲟⲟⲩ ⲛⲧⲉⲧⲛϫⲟⲟⲩ ϩⲛⲕⲉⲥⲙⲟⲧ. ⲧϣⲉⲉⲣⲉϣⲏⲙⲙⲉⲛ ⲛⲧⲁⲩⲧⲟⲣⲡⲥ ⲧⲉⲧⲛⲉⲓⲣⲉ ⲙⲙⲟⲥ ⲛⲧⲩⲡⲟⲥ ⲙⲡⲕⲁϩ ⲁⲩⲱ ⲧⲙⲛⲧϭⲁⲗⲉ ⲛⲛⲉⲫⲩⲥⲧⲟⲥ ⲉⲧⲉⲧⲛⲉⲓⲛⲉ ⲙⲙⲟⲥ ⲉϩⲣⲁⲓ ⲉϫⲙⲡⲕⲱϩⲧ ⲁⲩⲱ ϩⲏⲣⲁ ⲉϫⲙⲡⲁⲏⲣ ⲁⲡⲟⲗⲗⲱⲛ ‹ⲉϫⲙⲡⲣⲏ ⲁⲣⲧⲉⲙⲓⲥ› ⲉϫⲙⲡⲟⲟϩ ⲡⲟⲥⲓⲧⲱⲛ ⲉϫⲛⲑⲁⲗⲁⲥⲥⲁ. ϩⲙⲡⲁⲓⲅⲁⲣ ⲟⲛ ⲉⲧⲉⲧⲛϣⲙϣⲉ ⲁⲛ ⲙⲡⲛⲟⲩⲧⲉ ⲁⲗⲗⲁ ⲉⲧⲉⲧⲛϣⲙϣⲉ ⲙⲡⲥⲱⲛⲧ ⲡⲁⲣⲁⲡⲛⲟⲩⲧⲉ ⲡⲁⲓ ⲛⲧⲁϥⲥⲛⲧⲉⲛⲕⲁ ⲛⲓⲙ.
(76/3) ⲉϣϫⲉⲛⲧⲁⲧⲉⲧⲛⲥⲙⲓⲛⲉⲅⲁⲣ ⲛⲛⲁⲓ ⲛⲧⲉⲓϩⲉ ϫⲉⲛⲁⲛⲟⲩⲡⲥⲱⲛⲧ ⲁⲗⲗⲁ ⲡⲉⲧⲉϣϣⲉ ⲉⲣⲱⲧⲛⲡⲉ ⲉⲣϣⲡⲏⲣⲉ ⲙⲙⲟϥ ⲙⲙⲁⲧⲉ ⲁⲩⲱ ⲉⲧⲙⲉⲓⲣⲉ ⲙⲡⲥⲱⲛⲧ ⲛⲛⲛⲟⲩⲧⲉ ⲉⲟⲩⲱϣⲧ ⲛⲁϥ ϫⲉⲕⲁⲥ ⲛⲛⲉⲧⲛϯ ⲙⲡⲧⲁⲉⲓⲟ ⲙⲡⲣⲉϥⲥⲱⲛⲧ ⲛⲛⲧⲁϥⲥⲟⲛⲧⲟⲩ.
(76/4) ⲉϣϫⲉⲛⲧⲉⲓϩⲉⲅⲁⲣ ⲁⲛⲧⲉ ⲉⲓⲉϣϣⲉ ⲉⲣⲱⲧⲛ ⲉϥⲓⲡⲧⲁⲉⲓⲟ ⲛⲛⲟⲩⲁⲣⲭⲓⲇⲉⲕⲧⲟⲛ ⲛⲧⲉⲧⲛⲉⲓⲛⲉ ⲙⲙⲟϥ ⲉϫⲙⲡⲏⲓ ⲙⲡⲉⲛⲧⲁϥⲕⲟⲧϥ ⲏ ⲙⲙⲟⲛ ⲡⲧⲁⲉⲓⲟ ⲛⲛⲟⲩⲥⲧⲣⲁⲧⲏⲅⲟⲥ ⲛⲧⲉⲧⲛⲧⲁⲁϥ ⲙⲡⲉϥⲙⲁⲧⲟⲓ. ⲟⲩϭⲉ ⲧⲉⲛⲟⲩ ⲡⲉⲧⲛ- ⲛⲁϫⲟⲟϥ ⲛⲛⲁϩⲣⲛⲛⲁⲓ ϫⲉⲕⲁⲥ ⲉⲛⲉⲉⲓⲙⲉ ϫⲉⲙⲛⲧⲉⲡⲉⲥⲧⲁⲩⲣⲟⲥ ⲗⲁⲁⲩ ⲛϩⲱⲃ ⲙⲙⲁⲩ ⲉϥⲙⲡϣⲁ ⲛⲥⲱⲃⲉ ⲛⲥⲱϥ.
(77/1) ⲛⲉⲧⲙⲙⲁⲩⲇⲉ ⲁⲩⲁⲡⲟⲣⲉⲓ ⲉⲩϭⲱϣⲧ ⲉⲡⲉⲓⲥⲁ ⲙⲛⲡⲁⲓ. ⲁϥⲥⲱⲃⲉⲇⲉ ⲛϭⲓⲁⲛⲧⲱⲛⲓⲟⲥ ⲡⲉϫⲁϥ ⲛⲁⲩ ϩⲓⲧⲙⲡϩⲉⲣⲙⲉⲛⲉⲩⲧⲏⲥ ϫⲉⲛⲁⲓⲙⲉⲛ ⲟⲩⲉⲛⲧⲁⲩ ⲙⲙⲁⲩ ⲙⲡⲉⲩϫⲡⲓⲟ ⲉϥⲟⲩⲟⲛϩ ⲉⲃⲟⲗ ϩⲓⲧⲛⲟⲩⲟⲛ ⲛⲓⲙ.
(77/2) ⲉⲡⲉⲓⲇⲏ ⲛⲧⲱⲧⲛ ⲛϩⲟⲩⲟ ⲧⲉⲧⲛⲑⲁⲣⲉⲓ ⲛϩⲉⲛϣⲁϫⲉ ⲉⲩⲛⲁⲡⲟⲇⲏⲝⲓⲥ ⲛϩⲏⲧⲟⲩ ⲁⲩⲱ ⲉⲩⲛⲧⲏⲧⲛ ⲙⲙⲁⲩ ⲛⲧⲉⲓⲧⲉⲭⲛⲏ ⲧⲉⲧⲛⲟⲩⲱϣ ϫⲉⲕⲁⲥ ⲁⲛⲟⲛ ϩⲱⲱⲛ ⲛⲛ‹ⲉⲛ›ϣⲙϣⲉ ⲙⲡⲛⲟⲩⲧⲉ ⲁϫⲛⲁⲡⲟⲇⲏⲝⲓⲥ ⲙⲡϣⲁϫⲉ
(77/3) ⲛⲧⲱⲧⲛϭⲉ ϫⲱ ⲛⲛⲉϩⲃⲏⲩⲉ ⲉⲣⲟⲛ ⲛϣⲟⲣⲡ ϫⲉⲛⲁϣ ⲛϩⲉ ⲡⲥⲟⲟⲩⲛ ⲙⲡⲛⲟⲩⲧⲉ ⲛⲁⲟⲩⲱⲛϩ ⲉⲃⲟⲗ ⲛϩⲟⲩⲟ ⲁⲩⲱ ⲥⲉⲛⲁⲥⲟⲩⲱⲛϥ ⲉⲃⲟⲗ ϩⲛⲛⲉⲩⲁⲡⲟⲇⲏⲝⲓⲥ ϫⲉⲛ{ⲟⲩ}ⲉⲃⲟⲗ ϩⲓⲧⲛⲟⲩⲉⲛⲉⲣⲅⲓⲁ ⲙⲡⲓⲥⲧⲓⲥ. ⲁⲩⲱ ⲁϣ ⲧⲉⲧⲟ ⲛⲛⲟϭ ⲧⲡⲓⲥⲧⲓⲥⲧⲉ ϩⲓⲧⲛⲟⲩⲉⲛⲉⲣⲅⲓⲁ ϫⲓⲛⲙⲙⲟⲛ ⲧⲁⲡⲟⲇⲏⲝⲓⲥⲧⲉ ϩⲓⲧⲛϩⲉⲛϣⲁϫⲉ.
(77/4) ⲁⲩⲟⲩⲱϣⲃ ⲛϭⲓⲛⲉⲧⲙⲙⲁⲩ ϫⲉⲧⲡⲓⲥⲧⲓⲥ ϩⲓⲧⲛⲧⲉⲛⲉⲣⲅⲓⲁ ⲧⲉⲧⲛⲟϭ ⲁⲩⲱ ⲡⲁⲓⲡⲉ ⲡⲥⲟⲟⲩⲛ ⲙⲙⲉ ⲉⲧⲟⲣϫ. ⲁϥⲟⲩⲱϣⲃ ⲛϭⲓⲁⲛⲧⲱⲛⲓⲟⲥ ϫⲉⲕⲁⲗⲱⲥ ⲁⲧⲉⲧⲛϫⲟⲟⲥ ⲛⲧⲉⲓϩⲉ. ⲧⲡⲓⲥⲧⲓⲥⲅⲁⲣ ⲉϣⲁⲥϣⲱⲡⲉ ⲉⲃⲟⲗ ϩⲓⲧⲛⲧⲇⲓⲁⲑⲏⲥⲓⲥ ⲛⲧⲉⲯⲩⲭⲏ
(77/5) ϩⲱⲥⲧⲉϭⲉ ⲛⲉⲧⲉⲟⲩⲛⲧⲁⲩ ⲙⲙⲁⲩ ⲛⲧⲉⲛⲉⲣⲅⲓⲁ ⲛⲧⲡⲓⲥⲧⲓⲥ ⲛⲛⲟⲩⲁⲛⲁⲅⲕⲁⲓⲟⲛ ⲁⲛⲧⲉ ⲛⲛⲉⲧⲙⲙⲁⲩ ⲏ ⲙⲉϣⲁⲕ ⲣⲱ ⲟⲩϩⲟⲩⲟⲧⲉ ⲧⲁⲡⲟⲇⲏⲝⲓⲥ ⲛⲛϣⲁϫⲉ.
(77/6) ⲕⲁⲓⲅⲁⲣ ⲡⲉⲧⲛⲛⲟⲓ ⲙⲙⲟϥ ϩⲓⲧⲛⲧⲡⲓⲥⲧⲓⲥ ⲡⲁⲓ ⲛⲧⲱⲧⲛ ⲉⲧⲉⲧⲛⲟⲩⲱϣ ⲉⲧⲁⲙⲓⲟϥ ϩⲓⲧⲛϩⲉⲛϣⲁϫⲉ. ⲙⲉϣⲁⲕ ⲣⲱ ⲙⲛϣϭⲟⲙ ⲙⲙⲱⲧⲛ ⲉⲛⲟⲓ ⲛⲛⲉⲧⲛϫⲱ ⲙⲙⲟⲟⲩ. ϩⲱⲥⲧⲉ ⲥⲥⲟⲧⲡ ⲁⲩⲱ ⲥⲧⲁϫⲣⲏⲩ ⲛϩⲟⲩⲟ ⲛϭⲓⲧⲉⲛⲉⲣⲅⲓⲁ ϩⲓⲧⲛⲧⲡⲓⲥⲧⲓⲥ ⲉϩⲟⲩⲉⲉⲛⲉⲧⲛϣⲁϫⲉ ⲛⲥⲟⲫⲟⲥ ⲉⲧⲉⲧⲛ ⲥⲩⲛⲍⲏⲧⲉⲓ ⲛϩⲏⲧⲟⲩ.
(78/1) ⲁⲛⲟⲛⲇⲉ ⲛⲉⲭⲣⲓⲥϯⲁⲛⲟⲥ ⲛⲉⲩⲛⲧⲁⲛ ⲙⲙⲁⲩ ⲁⲛ ⲛⲙⲙⲩⲥⲧⲏⲣⲓⲟⲛ ϩⲛⲟⲩⲥⲟⲫⲓⲁ ⲛϣⲁϫⲉ ⲛⲧⲉⲛⲉϩⲉⲗⲗⲏⲛ ⲁⲗⲗⲁ ϩⲛⲟⲩϭⲟⲙ ⲙⲡⲓⲥⲧⲓⲥ ⲉⲩϯ ⲙⲙⲟⲥ ⲛⲁⲛ ⲉⲃⲟⲗ ϩⲓⲧⲙⲡⲉⲭⲥ. ϫⲉⲕⲁⲥⲇⲉ ⲉⲧⲉⲧⲛⲛⲁⲉⲓⲙⲉ ϫⲉⲟⲩⲙⲉⲡⲉ ⲡϣⲁϫⲉ ⲉⲓⲥϩⲏⲏⲧⲉ ⲧⲉⲛⲟⲩ ⲛⲧⲛⲥⲟⲟⲩⲛ ⲁⲛ ⲛⲥϩⲁⲓ ⲧⲛⲡⲓⲥⲧⲉⲩⲉ ⲉⲡⲛⲟⲩⲧⲉ ⲉⲁⲛⲥⲟⲩⲛ- ⲧⲉϥⲡⲣⲟⲛⲟⲓⲁ ⲧⲁⲓ ⲉⲧϣⲟⲟⲡ ⲉϩⲟⲩⲛ ⲉⲡⲉϥⲧⲁⲙⲓⲟ.
(78/2) ⲁⲩⲱ ϫⲉⲉⲥⲉⲛⲉⲣⲅⲉⲓ ⲛϭⲓⲧⲛⲡⲓⲥⲧⲓⲥ ⲉⲓⲥϩⲏⲏⲧⲉ ⲧⲉⲛⲟⲩ ⲁⲛⲟⲛ ⲧⲛⲧⲁϫⲣⲏⲩ ⲉϫⲛⲧⲡⲓⲥⲧⲓⲥ ⲉϩⲟⲩⲛ ⲉⲡⲉⲭⲥ. ⲛⲧⲱⲧⲛⲇⲉ ϩⲛϩⲉⲛⲙⲓϣⲉ ⲛϣⲁϫⲉ ⲛⲥⲟⲫⲓⲁ ⲉⲧⲉⲧⲛϫⲓⲥⲉ ⲙⲙⲱⲧⲛ. ⲁⲩⲱ ⲛⲉⲫⲁⲛⲧⲁⲥⲓⲁⲙⲉⲛ ⲛⲛⲉⲧⲛⲉⲓⲇⲱⲗⲟⲛ ⲥⲉⲟⲩⲱⲥϥ. ⲧⲛⲡⲓⲥⲧⲓⲥ‹ⲇⲉ ⲛⲧⲟⲥ› ⲥⲡⲟⲣϣ ⲉⲃⲟⲗ ϩⲙⲙⲁ ⲛⲓⲙ.
(78/3) ⲛⲧⲱⲧⲛⲙⲉⲛ ⲉⲧⲉⲧⲛⲥⲩⲛⲍⲏⲧⲉⲓ ⲁⲩⲱ ⲉⲧⲉⲧⲛⲙⲓϣⲉ ϩⲛϩⲉⲛϣⲁϫⲉ ⲉⲩⲙⲉϩ ⲛⲕⲟⲧⲥ ⲉⲛⲧⲉⲧⲛⲛⲁⲉϣⲡⲓⲑⲉ ⲙⲙⲟⲛ ⲁⲛ ⲉⲧⲣⲉⲛⲣϩⲉⲗⲗⲏⲛ. ⲁⲛⲟⲛⲇⲉ ⲉⲛϯⲥⲃⲱ ⲛⲧⲡⲓⲥⲧⲓⲥ ⲉϩⲟⲩⲛ ⲉⲡⲉⲭⲥ ⲧⲛⲕⲧⲟ ⲙⲙⲱⲧⲛ ⲉⲃⲟⲗ ϩⲛⲧⲉⲧⲛⲙⲛⲧⲣⲉϥϣⲙϣⲉⲉⲓⲇⲱⲗⲟⲛ ⲉⲧ- ϫⲁϩⲙ ⲉⲧⲣⲉⲟⲩⲟⲛ ⲛⲓⲙ ⲥⲟⲩⲛⲡⲉⲭⲥ ϫⲉⲟⲩⲛⲟⲩⲧⲉⲡⲉ ⲁⲩⲱ ⲟⲩϣⲏⲣⲉ ⲛⲛⲟⲩⲧⲉ.
(78/4) ⲛⲧⲱⲧⲛ ϩⲱⲧⲧⲏⲩⲧⲛ ⲉϣⲁⲣⲉ ⲡⲉⲧⲛϣⲙϣⲉ ⲉⲧⲉⲧⲛⲉⲓⲣⲉ ⲙⲙⲟϥ ⲛⲛⲇⲁⲓⲙⲱⲛ ⲟⲩⲱⲛϩ ⲉⲃⲟⲗ ϫⲉⲛϥⲧⲁⲓⲏⲩ ⲁⲛ. ⲁⲩⲱ ⲛⲧⲱⲧⲛⲙⲉⲛ ϩⲣⲁⲓ ϩⲛⲛⲉⲧⲛⲥⲧⲓⲭⲟⲥ ⲏ ⲛⲉⲧⲛⲗⲉⲝⲓⲥ ⲉⲧⲛⲁⲛⲟⲩⲟⲩ ⲙⲛⲧⲉⲧⲛϭⲓⲛϣⲁϫⲉ ⲉⲧⲛⲉⲥⲱⲥ ⲛⲧⲉⲧⲛⲛⲁⲉϣϭⲙϭⲟⲙ ⲁⲛ ⲉϯϫⲣⲟⲡ ⲛⲧⲉⲥⲃⲱ ⲙⲡⲉⲭⲥ. ⲁⲛⲟⲛⲇⲉ ⲉⲛϫⲱ ⲙⲙⲁⲧⲉ ⲙⲡⲣⲁⲛ ⲙⲡⲉⲭⲥ ⲡⲉⲛⲧⲁⲩⲥⲧⲁⲩⲣⲟⲩ ⲙⲙⲟϥ ⲧⲛⲡⲏⲧ ⲛⲥⲁⲛⲇⲁⲓⲙⲱⲛ ⲁⲩⲱ ⲉⲛⲛⲟⲩϫⲉ ⲙⲙⲟⲟⲩ ⲉⲃⲟⲗ ϩⲙⲡⲁⲓ.
(78/5) ⲁⲩⲱ ϩⲙⲡⲙⲁ ⲉⲧⲉⲣⲉⲡⲙⲁⲉⲓⲛ ⲙⲡⲉⲥⲧⲁⲩⲣⲟⲥ ϣⲟⲟⲡ ⲛϩⲏⲧϥ ϣⲁⲣⲉⲧⲙⲁⲅⲓⲁ ⲣⲁⲧϭⲟⲙ ⲧⲙⲛⲧⲣⲉϥⲣⲡⲁϩⲣⲉⲇⲉ ⲛⲥⲉⲛⲉⲣⲅⲉⲓ ⲁⲛ.
(79/1) ⲁϫⲓⲥϭⲉ ⲛⲁⲛ ϫⲉⲉⲩⲧⲱⲛ ⲧⲉⲛⲟⲩ ⲛⲉⲧⲛⲙⲁⲅⲓⲁ. ⲉⲩⲧⲱⲛ ⲛⲛⲣⲉϥⲙⲟⲩⲧⲉ ⲛⲛⲣⲙⲛⲕⲏⲙⲉ. ⲉⲩⲧⲱⲛ ⲛⲉⲫⲁⲛⲧⲁⲥⲓⲁ ⲛⲛⲣⲙⲛⲕⲏⲙⲉ ⲉⲩⲣϩⲓⲕ ⲛϩⲏⲧⲟⲩ.
(79/2) ⲁⲛⲁⲓ ⲧⲏⲣⲟⲩ ⲱϫⲛ ϩⲛⲛⲁϣ ⲛⲟⲩⲟⲉⲓϣ ⲉⲓⲉⲙⲏⲧⲉⲓ ϩⲙⲡⲉⲩⲟⲉⲓϣ ⲛⲧⲁϥϣⲱⲡⲉ ⲛϩⲏⲧϥ ⲛϭⲓⲡⲉⲥⲧⲁⲩⲣⲟⲥ ⲙⲡⲉⲭⲥ ⲁⲣⲁϭⲉ ⲡⲁⲓ ⲡⲉⲧⲙⲡϣⲁ ⲛⲥⲱⲃⲉ ⲛⲥⲱϥ ϫⲓⲛⲙⲙⲟⲛ ⲛⲧⲟϥ ⲡⲉⲧⲉϣϣⲉⲡⲉ ⲉⲥⲱⲃⲉ ⲛⲥⲁⲛⲉⲧⲛⲟⲩⲱⲥϥ ϩⲓⲧⲙⲡⲉⲧⲙⲙⲁⲩ ⲁⲩⲱ ⲉⲩϫⲡⲓⲟ ⲙⲙⲟⲟⲩ ⲉⲃⲟⲗ ϩⲓⲧⲟⲟⲧϥ ⲉϩⲉⲛϭⲱⲃⲛⲉ.
(79/3) ⲕⲁⲓⲅⲁⲣ ⲡⲉⲓⲕⲉ- ϩⲱⲃ ⲟⲛ ⲟⲩϣⲡⲏⲣⲉⲡⲉ ϫⲉⲛⲟⲩⲧⲉⲛⲙⲉⲛ ⲛⲥⲉⲡⲏⲧ ⲛⲥⲱⲟⲩ ⲁⲛ, ⲁⲗⲗⲁ ⲛⲣⲱⲙⲉ ⲧⲁⲉⲓⲟ ⲙⲙⲟⲟⲩ ⲕⲁⲧⲁⲡⲟⲗⲓⲥ. ⲛⲁⲡⲉⲭⲥⲇⲉ ⲥⲉⲡⲏⲧ ⲛⲥⲱⲟⲩ ⲥⲉⲣⲟⲟⲩⲧ ⲥⲉϯ ⲉⲑⲏ ⲁⲩⲱ ⲥⲉⲁϣⲁⲓ ⲉϩⲟⲩⲉⲛⲟⲩⲧⲛ.
(79/4) ⲛⲟⲩⲧⲛⲙⲉⲛ ⲉⲩϣⲁⲛϣⲧⲁⲙ ⲉⲣⲱⲟⲩ ϣⲁⲩⲧⲁⲕⲟ. ⲧⲡⲓⲥⲧⲓⲥⲇⲉ ⲙⲡⲉⲭⲥ ⲉⲩⲥⲱⲃⲉ ⲛⲥⲱⲥ ⲉⲃⲟⲗ ϩⲓⲧⲛⲧⲏⲩⲧⲛ ⲁⲛⲣⲣⲱⲟⲩ ⲡⲱⲧ ⲛⲥⲱⲥ ⲛϩⲁϩ ⲛⲥⲟⲡ ⲁⲩⲱ ⲁⲥⲙⲉϩⲧⲟⲓⲕⲟⲩⲙⲉⲛⲏ ⲟⲩⲛ ⲧⲏⲣⲥ.
(79/5) ⲁϣ ⲟⲩⲛ ⲛⲛⲟⲩⲟⲉⲓϣ ⲡⲉⲛⲧⲁⲡⲥⲟⲟⲩⲛ ⲛⲧⲉϥⲙⲛⲧⲛⲟⲩⲧⲉ ⲣⲟⲩⲟⲉⲓⲛ ⲛⲧⲉⲓϩⲉ ⲧⲏⲣⲥ ⲏ ⲁϣⲡⲉ ⲡⲉⲩⲟⲉⲓϣ ⲛⲧⲁⲩⲕⲁⲧⲁⲫⲣⲟⲛⲉⲓ ⲙⲡⲙⲟⲩ ⲛϩⲏⲧϥ ⲉⲓⲉⲙⲏϯ ⲡⲉϩⲟⲟⲩ ⲛⲧⲁϥϣⲱⲡⲉ ⲛϭⲓⲡⲉⲥⲧⲁⲩⲣⲟⲥ ⲙⲡⲉⲭⲥ.
(79/6) ⲛⲛⲉⲗⲁⲁⲩ ⲣϩⲏⲧ ⲥⲛⲁⲩ ⲉⲛⲉϩ ⲉⲩⲛⲁⲩ ⲉⲙⲙⲁⲣⲧⲩⲣⲟⲥ ⲉⲩⲕⲁⲧⲁⲫⲣⲟⲛⲉⲓ ⲙⲡⲙⲟⲩ ⲉⲧⲃⲉⲡⲉⲭⲥ ⲁⲩⲱ ⲙⲡⲁⲣⲑⲉⲛⲟⲥ ⲛⲧⲉⲕⲕⲗⲏⲥⲓⲁ ⲉⲩϩⲁⲣⲉϩ ⲉⲡⲉⲩⲥⲱⲙⲁ ⲉϥⲧⲃⲃⲏⲩ ⲙⲡⲉⲭⲥ.
(80/1) ⲛⲛⲉⲓⲙⲁⲉⲓⲛϭⲉ ⲣⲱϣⲉ ⲁⲛ ⲉⲟⲩⲱⲛϩ ⲉⲃⲟⲗ ⲛⲧⲡⲓⲥⲧⲓⲥ ⲉⲧⲥⲟⲩⲧⲱⲛ ⲉⲧϫⲓ ⲉϩⲟⲩⲛ ⲉⲡⲉⲭⲥ ϫⲉⲛⲧⲟⲥ ⲧⲉⲧϣⲟⲟⲡ ⲙⲙⲉ ⲉϩⲟⲩⲛ ⲉⲧⲙⲛⲧⲣⲉϥϣⲙϣⲉⲛⲟⲩⲧ. ⲉϣϫⲉⲛⲧⲱⲧⲛⲇⲉ ⲧⲉⲧⲛⲟ ⲛⲁⲧⲛⲁϩⲧⲉ ⲧⲉⲧⲛϣⲓⲛⲉ ⲛⲥⲁϩⲉⲛⲁⲡⲟⲇⲏⲝⲓⲥ ⲉⲃⲟⲗ ϩⲛϩⲉⲛϣⲁϫⲉ ⲁⲛⲟⲛⲇⲉ ⲉⲛⲛⲁϯⲁⲡⲟⲇⲏⲝⲓⲥ ⲁⲛ ⲉⲧⲣⲉⲛⲟⲩⲱⲛϩ ⲉⲃⲟⲗ ⲕⲁⲧⲁⲑⲉ ⲛⲧⲁⲡⲉⲛⲥⲁϩ ϫⲟⲟⲥ ϩⲛⲟⲩⲡⲓⲑⲉ ⲛⲥⲟⲫⲓⲁ ⲛϣⲁϫⲉ ⲛⲧⲉⲛⲛϩⲉⲗⲗⲏⲛ. ⲉⲛⲛⲁⲧⲉⲧ ⲡⲉⲛϩⲏⲧⲇⲉ ϩⲛⲧⲡⲓⲥⲧⲓⲥ ⲉⲥⲉⲛⲉⲣⲅⲉⲓ ⲉⲥⲣϣⲟⲣⲡ ⲉⲛⲉⲧⲛϣⲁϫⲉ ⲉⲧⲉⲧⲛⲧⲁⲙⲓⲟ ⲙⲙⲟⲟⲩ.
(80/2) ⲉⲓⲥϩⲏⲏⲧⲉ ⲟⲩⲛϩⲟⲓⲛⲉ ⲙⲡⲉⲓⲙⲁ ⲉⲩⲙⲟϩⲕ ϩⲓⲧⲛⲛⲛⲇⲁⲓⲙⲱⲛ. ⲉⲛⲉⲁϩⲟⲓⲛⲉ ⲉⲓ ϣⲁⲣⲟϥⲡⲉ ⲉⲣⲉϩⲉⲛⲇⲁⲓⲙⲱⲛ ⲉⲛⲱⲭⲗⲉⲓ ⲛⲁⲩ
(80/3) ⲁⲩⲱ ⲁϥⲛⲧⲟⲩ ⲉⲧⲙⲏⲧⲉ ⲡⲉϫⲁϥ ⲛⲁⲩ ϫⲉϩⲣⲁⲓ ϩⲛⲛⲉⲧⲛϣⲁϫⲉ ⲉⲧⲙⲉϩ ⲛⲕⲟⲧⲥ ⲏ ⲧⲉⲭⲛⲏ ⲉⲧⲉⲧⲛⲟⲩⲁϣⲥ ⲏ ⲟⲩⲙⲛⲧⲣⲉϥⲣϩⲓⲕ ⲉⲡⲉⲓⲕⲁⲗⲉⲓ ⲛⲛⲉⲧⲛⲇⲁⲓⲙⲱⲛ ⲛⲧⲉⲧⲛ- ⲧⲃⲃⲟⲟⲩ. ⲉϣϫⲉⲙⲛϣϭⲟⲙ ⲙⲙⲱⲧⲛ ⲉⲓ‹ⲉ›ⲕⲱ ⲉⲡⲉⲥⲏⲧ ⲙⲡⲉⲓⲙⲓϣⲉ ⲉⲧⲉⲧⲛⲉⲓⲣⲉ ⲙⲙⲟϥ ⲛⲙⲙⲁⲛ ⲁⲩⲱ ⲧⲉⲧⲛⲛⲁⲛⲁⲩ ⲉⲧϭⲟⲙ ⲙⲡⲉⲭⲥ.
(80/4) ⲛⲧⲉⲣⲉϥϫⲉⲛⲁⲓⲇⲉ ⲁϥⲉⲡⲉⲓⲕⲁⲗⲉⲓ ⲙⲡⲉⲭⲥ ⲁϥⲥⲫⲣⲁⲅⲓⲍⲉ ⲛⲛⲉⲧⲙⲟϩⲕ ϩⲙⲡⲙⲁⲉⲓⲛ ⲙⲡⲉⲥⲧⲁⲩⲣⲟⲥ ⲛϣⲟⲙⲛⲧ ⲛⲥⲟⲡ ⲁⲩⲱ ⲛⲧⲉⲩⲛⲟⲩ ⲁⲛⲣⲱⲙⲉ ⲟⲩϫⲁⲓ ⲁⲩⲱ ⲁⲩϣⲡϩⲙⲟⲧ ⲛⲧⲙⲡϫⲟⲉⲓⲥ ⲓⲥ.
(80/5) ⲛⲉⲧⲟⲩⲙⲟⲩⲧⲉ ⲉⲣⲟⲟⲩ ϫⲉⲫⲓⲗⲟⲥⲟⲫⲟⲥ ⲁⲩⲣϣⲡⲏⲣⲉ ⲁⲩⲱ ⲁⲩⲡⲱϣⲥ ⲉϫⲛⲧⲙⲛⲧⲥⲁⲃⲉ ⲙⲡⲣⲱⲙⲉ ⲙⲡⲛⲟⲩⲧⲉ ⲙⲛⲡⲙⲁⲉⲓⲛ ⲛⲧⲁϥϣⲱⲡⲉ.
(80/6) ⲡⲉϫⲁϥ ⲛⲁⲩ ⲛϭⲓⲁⲛⲧⲱⲛⲓⲟⲥ ϫⲉⲉⲧⲃⲉⲟⲩ ⲧⲉⲧⲛⲣϣⲡⲏⲣⲉ ⲙⲙⲟⲓ. ⲛⲁⲛⲟⲕ ⲁⲛ ⲡⲉⲧⲉⲓⲣⲉ ⲙⲡⲁⲓ ⲁⲗⲗⲁ ⲡⲉⲭⲥ ⲡⲉⲧⲉⲓⲣⲉ ⲙⲙⲟϥ ⲛⲛⲉⲧⲡⲓⲥⲧⲉⲩⲉ ⲉⲣⲟϥ. ⲡⲓⲥⲧⲉⲩⲉ ϩⲱⲧⲧⲏⲩⲧⲛ ⲛⲧⲉⲧⲛϣⲱⲡⲉ ⲛⲧⲉⲓϩⲉ ⲁⲩⲱ ⲧⲉⲧⲛⲛⲁⲉⲓⲙⲉ ϫⲉⲉⲣⲉⲛⲉⲛϣⲁϫⲉ ϣⲟⲟⲡ ⲁⲛ ϩⲛⲟⲩⲧⲉⲭⲛⲏ ⲛϣⲁϫⲉ ⲁⲗⲗⲁ ϩⲛⲟⲩⲡⲓⲥⲧⲓⲥ ⲉⲥⲉⲛⲉⲣⲅⲉⲓ ϩⲓⲧⲛⲟⲩⲁⲅⲁⲡⲏ ⲉϩⲟⲩⲛ ⲉⲡⲉⲭⲥ. ⲧⲁⲓ ⲧⲉⲛⲟⲩ ⲉⲧⲉⲧⲛϣⲁⲛϫⲡⲟⲥ ⲛⲏⲧⲛ ⲛⲧⲉⲧⲛⲕⲁⲁⲥ ⲛⲏⲧⲛ ⲛⲧⲉⲧⲛⲛⲁϣⲓⲛⲉ ⲁⲛ ⲛⲥⲁϩⲉⲛⲁⲡⲟⲇⲏⲝⲓⲥ ⲛϣⲁϫⲉ, ⲁⲗⲗⲁ ⲧⲉⲧⲛⲛⲁⲟⲡⲥ ⲛϩⲏⲧⲧⲏⲩⲧⲛ ϫⲉⲥⲣⲱϣⲉ ⲛϭⲓⲧⲡⲓⲥⲧⲓⲥ ⲉϩⲟⲩⲛ ⲉⲡⲉⲭⲥ
(80/7) ⲛⲁⲓ ⲇⲉⲛⲉ ⲛⲉϣⲁϫⲉ ⲛⲛⲁⲛⲧⲱⲛⲓⲟⲥ ⲛⲛⲁϩⲣⲛⲛⲉⲧⲙⲙⲁⲩ. ⲛⲧⲟⲟⲩⲇⲉ ⲁⲩⲣϣⲡⲏⲣⲉ ⲙⲙⲟϥ ⲙⲙⲁⲧⲉ ⲁⲩⲃⲱⲕ ⲉⲩⲉⲩⲭⲁⲣⲓⲥⲧⲉⲓ ⲛⲁϥ ⲁⲩⲱ ⲁⲩϩⲟⲙⲟⲗⲟⲅⲉⲓ ϫⲉⲁⲛⲉϥϣⲁϫⲉ ⲱⲫⲉⲗⲉⲓ ⲙⲙⲟⲛ ⲕⲁⲗⲱⲥ.
(81/1) ⲁⲡⲥⲟⲉⲓⲧ ⲛⲛⲁⲛⲧⲱⲛⲓⲟⲥ ⲡⲱϩ ϣⲁⲛⲉⲣⲣⲱⲟⲩ. ⲛⲁⲓⲇⲉ ⲛⲧⲉⲣⲟⲩⲥⲱⲧⲙ ⲉⲣⲟⲟⲩ ⲛϭⲓⲕⲱⲥⲧⲁⲛϯⲛⲟⲥ ⲡⲁⲩⲧⲱⲕⲣⲁⲧⲱⲣ ⲙⲛⲕⲟⲥⲧⲁⲛⲧⲓⲟⲥ ⲙⲛⲕⲟⲥⲧⲁⲥ ⲁⲩⲥϩⲁⲓ ⲛⲁϥ ϫⲉⲡⲉⲛⲉⲓⲱⲧ ⲁⲩⲱ ⲁⲩⲁⲓⲧⲉⲓ ⲛϫⲓⲥϩⲁⲓ ϩⲱⲟⲩ ⲉⲃⲟⲗ ϩⲓⲧⲟⲟⲧϥ.
(81/2) ⲁⲗⲗⲁ ⲙⲡⲉⲛⲉⲥϩⲁⲓ ⲣⲣⲟⲟⲩϣ ⲛⲁϥ ⲁⲩⲱ ⲙⲡⲉϥⲣⲁϣⲉ ⲉϫⲛⲛⲉⲡⲓⲥⲧⲟⲗⲏ ⲛⲛⲉⲣⲣⲱⲟⲩ. ⲛⲧⲟϥⲇⲉ ⲉⲛⲉϥϣⲟⲟⲡ ⲛⲧⲉϥϩⲉ ⲕⲁⲧⲁⲑⲉ ⲉⲛⲉϥⲟ ⲙⲙⲟⲥ ⲙⲡⲁⲧⲟⲩⲥϩⲁⲓ ⲛⲁϥ ⲛϭⲓⲛⲉⲣⲣⲱⲟⲩ.
(81/3) ⲛⲧⲉⲣⲉϥϫⲓ ⲛⲛⲉⲥϩⲁⲓ ⲁϥⲙⲟⲩⲧⲉ ⲉⲙⲙⲟⲛⲁⲭⲟⲥ ⲡⲉϫⲁϥ ⲛⲁⲩ ϫⲉⲉⲧⲃⲉⲟⲩ ⲧⲉⲧⲛⲣϣⲡⲏⲣⲉ ϫⲉⲁⲡⲣⲣⲟ ⲥϩⲁⲓ ⲛⲁⲛ. ⲕⲁⲓⲅⲁⲣ ⲟⲩⲣⲱⲙⲉ ϩⲱⲱϥⲡⲉ. ⲁⲗⲗⲁ ⲁⲣⲓϣⲡⲏⲣⲉ ⲛⲧⲟϥ ⲛϩⲟⲩⲟ ϫⲉⲁⲡⲛⲟⲩⲧⲉ ⲥϩⲁⲓ ⲛⲁⲛ ⲙⲡⲉϥⲛⲟⲙⲟⲥ ⲁⲩⲱ ⲁϥϣⲁϫⲉ ⲛⲙⲙⲁⲛ ϩⲓⲧⲙⲡⲉϥϣⲏⲣⲉ.
(81/4) ⲛⲛⲉϥⲟⲩⲱϣⲇⲉ ⲁⲛ ⲉϫⲓ ⲛⲛⲉⲩⲉⲡⲓⲥⲧⲟⲗⲏ ⲉϥϫⲱ ⲙⲙⲟⲥ ϫⲉⲛϯⲥⲟⲟⲩⲛ ⲛⲥϩⲁⲓ ⲁⲛ. ⲁⲙⲙⲟⲛⲁⲭⲟⲥ ⲡⲣⲟⲧⲣⲉⲡⲉⲓ ⲙⲙⲟϥ ⲉⲩϫⲱ ⲙⲙⲟⲥ ϫⲉϩⲉⲛⲭⲣⲓⲥϯⲁⲛⲟⲥⲛⲉ. ⲙⲡⲣⲁⲡⲟⲣⲉⲓ ⲙⲙⲟⲟⲩ ϫⲉⲛⲛⲉⲩⲥⲕⲁⲛⲇⲁⲗⲓⲍⲉ. ⲧⲟⲧⲉ ⲁϥⲕⲁⲁⲩ ⲉⲟϣⲟⲩ
(81/5) ⲁⲩⲱ ⲁϥⲥϩⲁⲓ ⲛⲁⲩ ⲙⲡⲉⲩϩⲓⲥⲟⲛ ⲉϥⲁⲓⲡⲉⲛⲟⲩ ⲙⲙⲟⲟⲩ ϫⲉⲥⲉⲟⲩⲱϣⲧ ⲙⲡⲉⲭⲥ ⲉⲁϥⲥⲩⲙⲃⲟⲩⲗⲉⲩⲉ ⲛⲁⲩ ⲉⲛⲉⲧϫⲓ ⲉϩⲟⲩⲛ ⲉⲡⲉⲩⲟⲩϫⲁⲓ ⲁⲩⲱ ⲉⲧⲙⲙⲉⲉⲩⲉ ⲉⲛⲁⲡⲉⲓⲙⲁ ϫⲉϩⲉⲛⲛⲟϭⲛⲉ. ϩⲉⲛⲡⲣⲟⲥⲟⲩⲟⲉⲓϣⲅⲁⲣⲛⲉ. ⲁⲗⲗⲁ ⲉⲧⲣⲉⲩⲣⲡⲙⲉⲉⲩⲉ ϩⲱⲟⲩ ⲛⲧⲉⲕⲣⲓⲥⲓⲥ ⲉⲧⲛⲁϣⲱⲡⲉ ⲁⲩⲱ ϫⲉⲡϫⲟⲉⲓⲥⲡⲉ ⲡⲉⲛⲣⲣⲟ ⲧⲏⲣⲛ.
(81/6) ⲁϥⲁⲝⲓⲟⲩ ⲟⲛ ⲙⲙⲟⲟⲩ ⲉⲧⲣⲉⲩϣⲱⲡⲉ ⲙⲙⲁⲓⲛⲟⲩⲧⲉ ⲁⲩⲱ ⲙⲙⲁⲓⲣⲱⲙⲉ ⲁⲩⲱ ⲛⲥⲉⲣⲡⲇⲓⲕⲁⲓⲟⲛ. ⲛⲧⲟⲟⲩⲇⲉ ⲛⲧⲉⲣⲟⲩϫⲓ ⲛⲛⲉϥⲥϩⲁⲓ ⲁⲩⲣⲁϣⲉ ⲉⲙⲁⲧⲉ ⲁⲩⲱ ⲧⲁⲓⲧⲉ ⲑⲉ ⲉⲧϥⲉⲓⲣⲉ ⲙⲙⲟⲥ ϩⲓⲧⲛⲟⲩⲟⲛ ⲛⲓⲙ.
(82/1) ⲟⲩⲉⲧⲉⲓⲙⲓⲛⲉⲡⲉ ϫⲉϩⲙⲡⲧⲣⲉⲩⲥⲟⲩⲱⲛϥ.
(82/2) ⲉⲛⲉϥⲁⲥⲕⲉⲓ ⲟⲛ ⲛⲧⲉϥϩⲉ.
(82/3) ⲕⲁⲓⲅⲁⲣ ϩⲁϩ ⲛⲥⲟⲡ ϣⲁϥϩⲙⲟⲟⲥ ϩⲓⲡⲧⲟⲟⲩ ϣⲁϥⲉⲓⲙⲉ ⲉⲛⲉⲧϣⲟⲟⲡ ϩⲛⲕⲏⲙⲉ ⲁⲩⲱ ϣⲁϥϫⲟⲟⲥ ⲉⲥⲁⲣⲁⲡⲓⲟⲛ ⲡⲉⲡⲓⲥⲕⲟⲡⲟⲥ ⲉϥⲛϩⲟⲩⲛⲡⲧⲟⲟⲩ ⲛⲙⲙⲁϥ.
(82/4) ⲁⲥϣⲱⲡⲉⲇⲉ ⲛⲛⲟⲩϩⲟⲟⲩ ⲉϥϩⲙⲟⲟⲥ ⲉϥⲣϩⲱⲃ ⲁϥϣⲱⲡⲉ ϩⲛⲟⲩⲉⲕⲥⲧⲁⲥⲓⲥ ⲁⲩⲱ ⲉⲛⲉϥⲁϣⲁϩⲟⲙ ⲉⲡⲉ- ϩⲟⲩⲟ ⲉϥϣⲟⲟⲡ ϩⲛⲧⲉⲑⲉⲱⲣⲓⲁ ⲙⲡϭⲱⲗⲡ ⲉⲃⲟⲗ. ⲁⲓⲧⲉⲓⲇⲉ ⲙⲛⲛⲥⲁⲟⲩⲛⲟⲩ ⲁϥⲛⲕⲟⲧⲕ ⲙⲛⲛⲉⲥⲛⲏⲩ ⲉϥⲁϣⲁϩⲟⲙ ⲁⲩⲱ ⲁϥϣⲱⲡⲉ ϩⲛⲟⲩ- ϩⲟⲧⲉ ⲁϥⲧⲱⲟⲩⲛ ⲁϥϣⲗⲏⲗ ⲁϥⲕⲱⲗϫ ⲛⲛⲉϥⲡⲁⲧ
(82/5) ⲁⲩⲱ ⲁϥⲧⲱⲟⲩⲛ ⲁϥⲣⲓⲙⲉ ⲛϭⲓⲡϩⲗⲗⲟ. ⲁⲩⲥⲧⲱⲧⲇⲉ ϩⲱⲟⲩ ⲛϭⲓⲛⲉⲧϩⲁⲧⲏϥ ⲁⲩⲱ ⲁⲩⲣϩⲟⲧⲉ ⲉⲙⲁⲧⲉ ⲁⲩⲁⲝⲓⲟⲩ ⲙⲙⲟϥ ⲉⲧⲣⲉϥⲧⲁⲙⲟⲟⲩ ⲉⲡⲉⲛⲧⲁϥⲛⲁⲩ ⲉⲣⲟϥ ⲉⲁⲩϫⲓⲧϥ ⲛϭⲟⲛⲥ ⲙⲙⲁⲧⲉ ϣⲁⲛⲧⲉϥⲧⲁⲙⲟⲟⲩ ⲉⲡⲉⲛⲧⲁϥⲛⲁⲩ ⲉⲣⲟϥ.
(82/6) ⲛⲧⲟϥⲇⲉ ⲡⲉϫⲁϥ ⲛⲁⲩ ϩⲛⲟⲩⲛⲟϭ ⲛⲛⲙⲕⲁϩ ⲛϩⲏⲧ ϫⲉⲛⲁϣⲏⲣⲉ ⲥⲥⲟⲧⲡ ⲛⲁⲓ ⲉⲧⲣⲁⲙⲟⲩ ⲉⲙⲡⲁⲧⲉ- ⲛⲉⲛⲧⲁⲓⲛⲁⲩ ⲉⲣⲟⲟⲩ ϣⲱⲡⲉ. ⲁⲩⲁⲝⲓⲟⲩ ⲙⲙⲟϥ ⲉⲡⲉϩⲟⲩⲟ ⲉⲧⲣⲉϥⲧⲁⲙⲟⲟⲩ. ⲛⲧⲟϥⲇⲉ ⲁϥⲣⲓⲙⲉ ⲡⲉϫⲁϥ ⲛⲁⲩ ϫⲉⲟⲩⲛⲟⲩⲟⲣⲅⲏ ⲛⲁⲧⲁϩⲉⲧⲉⲕⲕⲗⲏⲥⲓⲁ ⲁⲩⲱ ⲥⲉⲛⲁⲧⲁⲁⲥ ⲉⲧⲟⲟⲧⲟⲩ ⲛϩⲉⲛⲣⲱⲙⲉ ⲉⲩⲉⲓⲛⲉ ⲛϩⲉⲛⲧⲃⲛⲟⲟⲩⲉ.
(82/7) ⲁⲓⲛⲁⲩⲅⲁⲣ ⲉⲧⲉⲕⲕⲗⲏⲥⲓⲁ ⲉⲣⲉϩⲉⲛⲙⲁⲥⲡⲟⲣⲕ ⲁϩⲉⲣⲁⲧⲟⲩ ⲉⲣⲟⲥ ⲉⲩⲕⲧⲏⲩ ⲉⲣⲟⲥ ⲛⲥⲁⲥⲁⲛⲓⲙ ⲁⲩⲱ ⲉⲩϯⲧⲃⲏⲣ ⲛⲛⲉⲧⲛϩⲟⲩⲛ ⲉⲡⲙⲁ ⲉⲧⲙⲙⲁⲩ ⲛⲑⲉ ⲛⲛⲧⲃⲛⲟⲟⲩⲉ ⲉⲩⲥⲕⲓⲣⲧⲁ ⲁⲩⲱ ⲉⲩⲁⲧⲁⲕⲧⲉⲓ.
(82/8) ⲉⲓⲧⲁ ⲛⲧⲉⲣⲉⲓⲁϣⲁϩⲟⲙ ⲡⲁⲛⲧⲱⲥ ⲁⲧⲉⲧⲛⲁⲓⲥⲑⲁⲛⲉ ⲁⲓⲥⲱⲧⲙ ⲉⲩⲥⲙⲏ ⲉⲥϫⲱ ⲙⲙⲟⲥ ϫⲉⲥⲉⲛⲁϣⲱϥ ⲙⲡⲉⲑⲩⲥⲓⲁⲥⲧⲏⲣⲓⲟⲛ.
(82/9) ⲛⲁⲓ ⲁϥⲛⲁⲩ ⲉⲣⲟⲟⲩ ⲛϭⲓⲡϩⲗⲗⲟ ⲙⲙⲁⲓⲛⲟⲩⲧⲉ. ⲙⲛⲛⲥⲁⲣⲟⲙⲡⲉ ⲥⲛⲧⲉ ⲁⲛⲁⲣⲓⲁⲛⲟⲥ ϥⲱϭⲉ ⲉϫⲛⲧⲉⲕⲕⲗⲏⲥⲓⲁ ⲁⲩⲅⲱⲣⲡ ⲙⲙⲟⲥ ⲁⲩⲧⲱⲣⲡ ⲛⲛⲉϩⲛⲁⲁⲩ ⲉⲧⲛϩⲏⲧⲥ ϩⲛⲟⲩϫⲓ ⲛϭⲟⲛⲥ ⲁⲩⲧⲣⲉⲛϩⲉⲑⲛⲓⲕⲟⲥ ϥⲉⲓ ϩⲁⲣⲟⲟⲩ ⲁⲩⲁⲛⲁⲅⲕⲁⲍⲉ ⲛⲛⲙⲙⲏⲏϣⲉ ⲉⲧⲣⲉⲛⲉⲧϩⲛⲛⲉⲣⲅⲁⲥⲓⲁ ⲥⲩⲛⲁⲅⲉ ⲛⲙⲙⲁⲩ.
(82/10) ⲧⲟⲧⲉ ⲁⲛⲟⲛ ⲧⲏⲣⲛ ⲁⲛⲉⲓⲙⲉ ϫⲉⲡⲁⲓⲡⲉ ⲡⲉⲧⲃⲏⲣ ⲛⲙⲙⲁⲥⲡⲟⲣⲕ ⲛⲧⲁⲩⲣϣⲟⲣⲡ ⲉⲧⲁⲙⲉⲁⲛⲧⲱⲛⲓⲟⲥ ⲉⲣⲟϥ ⲉⲧⲉⲛⲁⲓⲛⲉ {ⲧⲉⲣⲅⲁⲥⲓⲁ} ⲉⲧⲉⲣⲉⲛⲁⲣⲓⲁⲛⲟⲥ ⲉⲓⲣⲉ ⲙⲙⲟⲟⲩ ϩⲛⲟⲩⲙⲛⲧⲁⲗⲟⲅⲟⲥ ⲛⲑⲉ ⲛⲛⲧⲃⲛⲟⲟⲩⲉ.
(82/11) ⲛⲧⲉⲣⲉϥⲛⲁⲩⲇⲉ ⲉⲧⲉⲓⲑⲉⲱⲣⲓⲁ ⲁϥⲉⲓⲙⲉ ϫⲉⲛⲁⲓ ⲛⲉⲧⲧⲏϣ ⲉϣⲱⲡⲉ ⲁⲩⲱ ⲁϥϫⲟⲟⲥ ⲛⲁⲛ ϫⲉⲙⲡⲣⲣⲕⲟⲩⲓ ⲛϩⲏⲧ ⲛⲁϣⲏⲣⲉ ϫⲉⲛⲑⲉ ⲛⲧⲁⲡϫⲟⲉⲓⲥ ϭⲱⲛⲧ ⲧⲁⲓⲧⲉ ⲑⲉ ⲉⲧϥⲛⲁⲧⲁⲗϭⲟ
(82/12) ⲁⲩⲱ ⲥⲛⲁϣⲱⲡⲉ ⲟⲛ ⲛϭⲓⲧⲉⲕⲕⲗⲏⲥⲓⲁ ϩⲙⲡⲉⲥⲧⲁⲉⲓⲟ ⲛⲕⲉⲥⲟⲡ ⲁⲩⲱ ⲛⲥⲣ- ⲟⲩⲟⲉⲓⲛ ⲛⲑⲉ ⲉⲛⲉⲥⲟ ⲙⲙⲟⲥ ⲛϣⲟⲣⲡ ⲁⲩⲱ ⲧⲉⲧⲛⲛⲁⲛⲁⲩ ⲉⲛⲉⲛⲧⲁⲩⲡⲱⲧ ⲛⲥⲱⲟⲩ ⲉⲁⲩⲉⲓ ⲟⲛ ⲉⲡⲉⲩⲙⲁⲛⲧⲉⲩϩⲉ ⲁⲩⲱ ⲛⲧⲉⲛⲁⲥⲉⲃⲏⲥ ⲁⲛⲁⲭⲱⲣⲉⲓ ⲛⲁⲩ ⲉⲛⲉⲩⲃⲏⲃ. ⲧⲡⲓⲥⲧⲓⲥⲇⲉ ⲛⲛⲉⲩⲥⲉⲃⲏⲥ ⲉⲧⲉⲧⲙⲛⲧⲣⲉϥϣⲙϣⲉⲛⲟⲩⲧⲉⲧⲉ ⲛⲥⲡⲁⲣⲣⲏⲥⲓⲁⲍⲉ ⲙⲙⲟⲥ ϩⲙⲙⲁ ⲛⲓⲙ ϩⲛⲟⲩⲙⲛⲧⲣⲙⲣⲁϣ.
(82/13) ϩⲁⲣⲉϩ ⲉⲣⲱⲧⲛ ⲙⲙⲁⲧⲉ ⲙⲡⲣⲥⲱⲱϥ ⲙⲙⲱⲧⲛ ⲙⲛⲛⲁⲣⲓⲁⲛⲟⲥ. ⲧⲉⲩⲥⲃⲱⲅⲁⲣ ⲛⲧⲁⲛⲁⲡⲟⲥⲧⲟⲗⲟⲥ ⲁⲛⲧⲉ, ⲁⲗⲗⲁ ⲧⲁⲛⲇⲁⲓⲙⲱⲛⲧⲉ ⲙⲛⲡⲉⲩⲉⲓⲱⲧ ⲡⲇⲓⲁⲃⲟⲗⲟⲥ ⲁⲩⲱ ⲟⲩⲁⲗⲟⲅⲟⲥⲡⲉ ⲡⲥⲟⲟⲩⲛ ⲉⲙⲛϣϭⲟⲙ ⲙⲙⲟⲟⲩ ⲛⲛⲁϩⲣⲛⲟⲩϩⲏⲧ ⲉϥⲥⲟⲩⲧⲱⲛ ⲛⲑⲉ ⲛⲧⲙⲛⲧⲧⲃⲛⲏ ⲛⲛⲙⲙⲁⲥⲡⲟⲣⲕ.
(83/1) ⲛⲁⲓⲙⲉⲛⲛⲉ ⲛⲉϣⲁϫⲉ ⲛⲛⲁⲛⲧⲱⲛⲓⲟⲥ. ⲛϣϣⲉ ⲁⲛ ⲉⲣⲁⲧⲛⲁϩⲧⲉ ⲉⲣⲟⲟⲩ ⲉⲃⲟⲗ ϫⲉⲁⲛⲉϥϣⲡⲏⲣⲉ ⲧⲏⲣⲟⲩ ϣⲱⲡⲉ ϩⲓⲧⲛⲟⲩⲣⲱⲙⲉ.
(83/2) ⲡⲉⲓⲉⲣⲏⲧⲅⲁⲣ ⲡⲁⲡⲥⲱⲧⲏⲣⲡⲉ ⲉϥϫⲱ ⲙⲙⲟⲥ ϫⲉⲉϣⲱⲡⲉ ⲟⲩⲛⲧⲏⲧⲛ ⲡⲓⲥⲧⲓⲥ ⲙⲙⲁⲩ ⲛⲛⲁⲡϣⲁⲩ ⲛⲛⲟⲩⲃⲗⲃⲓⲗⲉ ⲛϣⲗⲧⲙ ⲧⲉⲧⲛⲛⲁϫⲟⲟⲥ ⲙⲡⲉⲓⲧⲟⲟⲩ ϫⲉⲡⲱⲱⲛⲉ ⲉⲃⲟⲗ ⲛϥⲡⲱⲱⲛⲉ.
(83/3) ⲁⲩⲱ ⲟⲛ ϫⲉϩⲁⲙⲏⲛ ϯϫⲱ ⲙⲙⲟⲥ ⲛⲏⲧⲛ ϫⲉⲡⲉⲧⲉⲧⲛⲛⲁⲁⲓⲧⲉⲓ ⲙⲙⲟϥ ⲛⲧⲙⲡⲁⲉⲓⲱⲧ ϥⲛⲁⲧⲁⲁϥ ⲛⲏⲧⲛ ϩⲙⲡⲁⲣⲁⲛ. ⲁⲓⲧⲉⲓ ⲁⲩⲱ ⲧⲉⲧⲛⲛⲁϫⲓ. ⲛⲧⲟϥ ⲟⲛ ⲡⲉⲧϫⲱ ⲙⲙⲟⲥ ⲛⲛⲉϥⲙⲁⲑⲏⲧⲏⲥ ⲙⲛⲟⲩⲟⲛ ⲛⲓⲙ ⲉⲧⲡⲓⲥⲧⲉⲩⲉ ⲉⲣⲟϥ ϫⲉⲛⲉⲧϣⲱⲛⲉ ⲁⲣⲓⲡⲁϩⲣⲉ ⲉⲣⲟⲟⲩ. ⲛⲉⲧⲥⲟⲃϩ ⲧⲃⲃⲟⲟⲩ. ⲛⲇⲁⲓⲙⲱⲛⲓⲟⲛ ⲛⲟϫⲟⲩ ⲉⲃⲟⲗ. ⲁⲧⲉⲧⲛϫⲓ ⲛϫⲓⲛϫⲏ ϯ ⲟⲛ ⲛϫⲓⲛϫⲏ.
(84/1) ⲛⲉϥⲟⲩⲉϩⲥⲁϩⲛⲉ ⲁⲛ ⲛⲧⲟϥ ⲛϭⲓⲁⲛⲧⲱⲛⲓⲟⲥ ⲉϥⲉⲓⲣⲉ ⲛϩⲉⲛⲧⲁⲗϭⲟ, ⲁⲗⲗⲁ ⲉϥϣⲗⲏⲗ ⲁⲩⲱ ⲉϥⲧⲁⲩⲟ ⲙⲡⲣⲁⲛ ⲙⲡⲛⲟⲩⲧⲉ ϫⲉⲕⲁⲥ ⲉⲣⲉⲡϩⲱⲃ ⲛⲁⲟⲩⲱⲛϩ ⲉⲃⲟⲗ ⲛⲟⲩⲟⲛ ⲛⲓⲙ ϫⲉⲛⲧⲟϥ ⲁⲛ ⲡⲉⲧⲉⲓⲣⲉ ⲛⲛⲁⲓ ⲁⲗⲗⲁ ⲡϫⲟⲉⲓⲥ ⲡⲉⲧⲉⲓⲣⲉ ⲛⲧⲉϥⲙⲛⲧⲙⲁⲓⲣⲱⲙⲉ ϩⲓⲧⲛ- ⲁⲛⲧⲱⲛⲓⲟⲥ ⲡⲉϥⲥⲱⲧⲡ ⲁⲩⲱ ⲛⲧⲟϥ ⲉⲧⲧⲁⲗϭⲟ ⲛⲛⲉⲧⲙⲟϩⲕ
(84/2) ⲁⲛⲧⲱⲛⲓⲟⲥⲇⲉ ⲉϥⲙⲟϩⲕ ⲛϩⲏⲧ ⲉⲡⲉⲣϩⲟⲩⲟ ⲉⲩⲉⲛⲱⲭⲗⲉⲓ ⲛⲁϥ ϩⲓⲧⲛⲛⲙⲙⲏⲏϣⲉ ⲉⲩⲥⲱⲕ ⲙⲙⲟϥ ⲉⲡⲧⲟⲟⲩ ⲉⲧϩⲓⲃⲟⲗ.
(84/3) ⲕⲁⲓⲅⲁⲣ ⲛⲣⲉϥϯϩⲁⲡ ⲧⲏⲣⲟⲩ ⲁⲩⲁⲝⲓⲟⲩ ⲙⲙⲟϥ ⲉⲧⲣⲉϥⲉⲓ ⲉⲡⲉⲥⲏⲧ ϩⲓⲡⲧⲟⲟⲩ ⲉⲃⲟⲗ ϫⲉⲙⲛϣϭⲟⲙ ⲉⲧⲣⲉⲩⲃⲱⲕ ⲉϩⲟⲩⲛ ⲉⲡⲙⲁ ⲉⲧⲙⲙⲁⲩ ⲉⲧⲃⲉⲛⲉⲧⲟⲩⲏϩ ⲛⲥⲱⲟⲩ.
(84/4) ⲛⲧⲟϥⲙⲉⲛ ⲛⲉϥⲡⲁⲣⲁⲧⲏⲣⲉⲓ ⲉⲧⲙⲃⲱⲕ ϣⲁⲣⲟⲟⲩ. ⲁⲩϫⲟⲟⲩ ϣⲁⲣⲟϥ ⲛϩⲟⲓⲛⲉ ⲉⲩⲛϩⲉⲛⲁⲓⲧⲓⲁ ϫⲓ ⲉϩⲟⲩⲛ ⲉⲣⲟⲟⲩ ⲉⲩⲛⲧⲟⲟⲧⲟⲩ ⲛϩⲉⲛⲙⲁⲧⲟⲓ ϫⲉⲕⲁⲥ ϩⲓⲧⲛⲧⲗⲟⲓϭⲉ ⲛⲛⲉⲧⲙⲙⲁⲩ ⲉϥⲉⲉⲓ ⲉⲡⲉⲥⲏⲧ ϣⲁⲣⲟⲟⲩ.
(84/5) ⲛⲧⲉⲣⲉϥⲉⲓⲇⲉ ⲉⲡⲉⲥⲏⲧ ⲛϥⲛⲁⲩ ⲉⲛⲉⲧⲙⲙⲁⲩ ⲉⲩⲣⲓⲙⲉ. ⲡⲉϥⲥⲕⲉⲗⲙⲟⲥⲇⲉ ⲙⲡⲉϥϣⲱⲡⲉ ⲉϥϣⲟⲩⲉⲓⲧ ⲏ ϩⲱⲥ ⲉⲙⲛϩⲏⲩ ⲛϩⲏⲧϥ. ϣⲁϥϣⲱⲡⲉⲅⲁⲣ ⲛⲛⲟϥⲣⲉ ⲛⲛⲙⲙⲏⲏϣⲉ ⲁⲩⲱ ⲧⲉϥϭⲓⲛⲉⲓ ϣⲁⲥϣⲱⲡⲉ ϩⲛϩⲉⲛⲡⲉⲧⲛⲁⲛⲟⲩⲟⲩ.
(84/6) ϣⲁϥⲱⲫⲉⲗⲉⲓⲇⲉ ⲛⲛⲁⲣⲭⲱⲛ ⲙⲛⲛⲛⲣⲉϥϯϩⲁⲡ ⲉϥⲥⲩⲙ ⲃⲟⲩⲗⲉⲩⲉ ⲛⲁⲩ ⲁⲩⲱ ⲉϥϩⲱⲛ ⲉⲧⲟⲟⲧⲟⲩ ⲉⲧⲣⲉⲩⲙⲉⲣⲉⲡⲇⲓⲕⲁⲓⲟⲛ ϩⲁⲑⲏ ⲛϩⲱⲃ ⲛⲓⲙ ⲁⲩⲱ ⲛⲥⲉⲣϩⲟⲧⲉ ϩⲏⲧϥ ⲙⲡⲛⲟⲩⲧⲉ ⲁⲩⲱ ⲉⲧⲣⲉⲩⲉⲓⲙⲉ ϫⲉϩⲙⲡϩⲁⲡ ⲉⲧⲟⲩⲛⲁϯϩⲁⲡ ⲛϩⲏⲧϥ ⲉⲩⲛⲁϯϩⲁⲡ ⲉⲣⲟⲟⲩ ⲛϩⲏⲧϥ. ⲡⲗⲏⲛ ⲛⲉϥⲙⲉⲣⲉϭⲱ ϩⲓⲡⲧⲟⲟⲩ ⲛϭⲓⲡⲡⲉⲧⲟⲩⲁⲁⲃ ⲡⲁⲣⲁϩⲱⲃ ⲛⲓⲙ.
(85/1) ⲁⲥϣⲱⲡⲉⲇⲉ ⲛⲛⲟⲩϩⲟⲟⲩ ⲁⲩϫⲓⲧϥ ⲛϭⲟⲛⲥ ⲛϭⲓⲛⲉⲧⲣⲭⲣⲓⲁ ⲛⲁϥ
(85/2) ⲁⲩⲱ ⲡⲉⲥⲧⲣⲁⲧⲉⲗⲁⲧⲏⲥ ⲁϥⲁⲝⲓⲟⲩ ϩⲓⲧⲛⲟⲩⲙⲏⲏϣⲉ ⲛϣⲁϫⲉ ⲉⲧⲣⲉϥϭⲱ ⲛϩⲉⲛⲕⲉⲕⲟⲩⲓ ⲛϩⲟⲟⲩ. ⲛⲧⲟϥⲇⲉ ⲁϥⲁⲛⲇⲓⲗⲓⲅⲉ ⲙⲡⲉϥϭⲱ ⲉϥϫⲱ ⲙⲙⲟⲥ ϫⲉⲙⲛϣϭⲟⲙ ⲙⲙⲟⲓ ⲉⲧⲣⲁⲱⲥⲕ ⲛⲙⲙⲏⲧⲛ ⲁⲩⲱ ⲁϥϫⲱ ⲛⲁϥ ⲛⲟⲩⲡⲁⲣⲁⲧⲓⲅⲙⲁ ⲉⲛⲉⲥⲱϥ
(85/3) ⲉϥϫⲱ ⲙⲙⲟⲥ ϫⲉⲛⲑⲉ ⲛⲛⲧⲃⲧ ⲉⲩϣⲁⲛⲱⲥⲕ ϩⲙⲡⲡⲉⲧϣⲟⲩⲱⲟⲩ ϣⲁⲩϭⲉⲡⲏ ⲉⲙⲟⲩ ⲧⲁⲓⲧⲉ ⲑⲉ ⲛⲛⲙⲙⲟⲛⲁⲭⲟⲥ ⲉⲩϣⲁⲛⲱⲥⲕ ⲛⲙⲙⲏⲧⲛ ϣⲁⲩϭⲉⲡⲏ ⲉⲃⲱⲗ ⲉⲃⲟⲗ.
(85/4) ⲡⲉⲧⲉϣϣⲉ ⲉⲣⲟⲛⲡⲉ ⲛⲑⲉ ⲙⲡⲧⲃⲧ ⲉϥϭⲉⲡⲏ ⲉⲃⲱⲕ ⲛⲁϥ ⲉⲧⲉⲑⲁⲗⲗⲁⲥⲥⲁ ⲉⲧⲣⲉⲡⲙⲟⲛⲁⲭⲟⲥ ϩⲱⲱϥ ϭⲉⲡⲏ ⲉⲃⲱⲕ ⲉⲡⲧⲟⲟⲩ ⲙⲏⲡⲟⲧⲉ ⲛⲧⲛⲱⲥⲕ ⲛⲧⲛⲣⲡⲱⲃϣ ⲙⲡϩⲁⲣⲉϩ ⲉⲧϩⲓϩⲟⲩⲛ.
(85/5) ⲛⲁⲓⲇⲉ ⲛⲧⲉⲣⲉϥⲥⲱⲧⲙ ⲉⲣⲟⲟⲩ ⲛϭⲓⲡⲉⲥⲧⲣⲁⲧⲉⲗⲁⲧⲏⲥ ⲁϥⲣϣⲡⲏⲣⲉ ⲉϥϫⲱ ⲙⲙⲟⲥ ϫⲉⲟⲩϩⲙϩⲁⲗ ⲛⲧⲉⲡⲛⲟⲩⲧⲉⲡⲉ ⲡⲁⲓ. ⲛⲧⲁⲡⲉⲓϩⲩⲇⲓⲱⲧⲏⲥ ⲛⲧⲉⲓⲙⲓⲛⲉ ϩⲉ ⲉⲡⲉⲓⲥⲟⲟⲩⲛ ⲧⲱⲛ ⲙⲛⲡⲉⲓⲛⲟⲩⲥ ⲙⲛⲡⲉⲓϩⲏⲧ ⲛⲥⲁⲃⲉ ⲛⲥⲁⲃⲏⲗ ϫⲉⲡⲛⲟⲩⲧⲉ ⲙⲉ ⲙⲙⲟϥ.
(86/1) ⲟⲩⲥⲧⲣⲁⲧⲉⲗⲁⲧⲏⲥ ⲉⲡⲉϥⲣⲁⲛⲡⲉ ⲟⲩⲁⲗⲁⲅⲓⲟⲥ ⲁϥⲇⲓⲱⲕⲉⲓ ⲛⲥⲱⲛ ⲁⲛⲟⲛ ⲛⲉⲭⲣⲓⲥϯⲁⲛⲟⲥ ⲉⲧⲃⲉⲧⲉⲥⲡⲟⲩⲇⲏ ⲉⲧϥⲉⲓⲣⲉ ⲙⲙⲟⲥ ⲛⲛⲁⲣⲓⲁⲛⲟⲥ.
(86/2) ⲉⲛϥϩⲟⲟⲩ ⲉⲡⲉϩⲟⲩⲟ ⲉϥⲟ ⲛⲟⲩⲁⲓϩⲏⲧ ⲉⲙⲁⲧⲉ ϩⲱⲥⲧⲉ ⲛϥϩⲓⲟⲩⲉ ⲉⲛⲕⲉⲡⲁⲣⲑⲉⲛⲟⲥ ⲁⲩⲱ ⲛϥⲕⲁⲙⲙⲟⲛⲁⲭⲟⲥ ⲕⲁϩⲏⲩ ⲛⲛⲉⲩϩⲟⲉⲓⲧⲉ ⲛϥϩⲓⲟⲩⲉ ⲉⲣⲟⲟⲩ. ⲁⲛⲧⲱⲛⲓⲟⲥⲇⲉ ⲁϥϫⲟⲟⲩ ϣⲁⲣⲟϥ ⲛⲟⲩⲉⲡⲓⲥⲧⲟⲗⲏ ϩⲛϩⲉⲛϣⲁϫⲉ ⲛⲧⲉⲓⲙⲓⲛⲉ ⲉϥϫⲱ ⲙⲙⲟⲥ ϫⲉϯⲛⲁⲩ ⲉⲩⲟⲣⲅⲏ ⲉⲥⲛⲏⲩ ⲉϫⲱⲕ. ⲁⲗⲟⲕ ⲉⲕⲇⲓⲱⲕⲉⲓ ⲛⲥⲁⲛⲉⲭⲣⲓⲥϯⲁⲛⲟⲥ ⲙⲏⲡⲱⲥ ⲛⲧⲉⲧⲟⲣⲅⲏ ⲉⲓ ⲉϫⲱⲕ ⲙⲡⲁⲧⲉⲕⲉⲓⲙⲉ.
(86/3) ⲛⲧⲉⲣⲉⲟⲩⲁⲗⲁⲅⲓⲟⲥⲇⲉ ϫⲓ ⲛⲧⲉⲡⲓⲥⲧⲟⲗⲏ ⲁϥⲥⲱⲃⲉ ⲁⲩⲱ ⲁϥⲛⲟϫⲥ ⲉⲃⲟⲗ ⲉϥⲛⲉϫⲡⲁϭⲥⲉ ⲛⲥⲱⲥ. ⲛⲉⲛⲧⲁⲩϫⲓⲧⲥⲇⲉ ⲛⲁϥ ⲁϥⲥⲟϣⲟⲩ ⲁⲩⲱ ⲁϥϩⲱⲛ ⲉⲧⲟⲟⲧⲟⲩ ⲉⲧⲣⲉⲩϫⲱ ⲛⲛⲁⲛⲧⲱⲛⲓⲟⲥ ⲛⲛⲉⲓϣⲁϫⲉ ⲧⲏⲣⲟⲩ ϫⲉⲉⲃⲟⲗ ϫⲉⲁⲕϣⲁⲛϩⲧⲏⲕ ϩⲁⲙⲙⲟⲛⲁⲭⲟⲥ ⲁⲩⲱ ⲁⲕϥⲓⲣⲟⲟⲩϣ ϩⲁⲣⲟⲟⲩ ⲉⲓⲥϩⲏⲏⲧⲉ ϯⲛⲏⲩ ϣⲁⲣⲟⲕ ⲁⲩⲱ ⲛϯⲛⲁϯⲥⲟ ⲉⲣⲟⲕ ⲁⲛ.
(86/4) ⲁⲩⲱ ⲙⲡⲁⲧⲉϯⲟⲩ ⲛϩⲟⲟⲩ ⲟⲩⲉⲓⲛⲉ ⲁⲧⲟⲣⲅⲏ ⲉⲓ ⲉϫⲱϥ. ⲁϥⲉⲓⲇⲉ ⲉⲃⲟⲗ ⲛϭⲓⲟⲩⲁⲗⲁⲅⲓⲟⲥ ⲉⲧϣⲟⲣⲡⲉ ⲙⲙⲟⲛⲏ ϫⲓⲛⲣⲁⲕⲟⲧⲉ ⲡⲙⲁ ⲉⲧⲟⲩⲙⲟⲩⲧⲉ ⲉⲣⲟϥ ϫⲉⲭⲉⲣⲉⲩ ⲉⲣⲉⲛⲉⲥⲧⲟⲣⲓⲟⲥ ⲡⲉⲡⲁⲣⲭⲟⲥ ⲛⲣⲁⲕⲟⲧⲉ ⲙⲟⲟϣⲉ ⲛⲙⲙⲁϥ. ⲛⲧⲟⲟⲩⲇⲉ ⲛⲉⲩⲧⲁⲗⲏⲩ ⲉⲛⲉⲩϩⲧⲱⲱⲣ
(86/5) ⲉⲛⲁⲟⲩⲁⲗⲁⲅⲓⲟⲥⲛⲉ ⲁⲩⲱ ⲛⲉϩⲧⲱⲱⲣ ⲉⲧⲙⲙⲁⲩ ⲉⲛⲉⲩⲟ ⲛⲣⲙⲣⲁϣⲡⲉ ⲡⲁⲣⲁⲛⲉϩⲧⲱⲱⲣ ⲧⲏⲣⲟⲩ ⲉⲧϣⲟⲟⲡ ⲛⲁϥ.
(86/6) ⲉⲙⲡⲁⲧⲟⲩⲡⲱϩϭⲉ ⲉⲡⲙⲁ ⲉⲧⲙⲙⲁⲩ ⲁⲛⲉϩⲧⲱⲱⲣ ⲁⲣⲭⲉⲓ ⲛⲥⲱⲃⲉ ⲙⲛⲛⲉⲩⲉⲣⲏⲩ ⲕⲁⲧⲁⲧⲉⲩⲥⲩⲛⲏⲑⲓⲁ ⲁⲩⲱ ϩⲛⲧⲉⲩⲛⲟⲩ ϩⲛⲟⲩϣⲥⲛⲉ ⲡⲉϩⲧⲟ ⲉⲧⲉⲣⲉⲛⲉⲥⲧⲟⲣⲓⲟⲥ ⲧⲁⲗⲏⲩ ⲉⲣⲟϥ ⲛⲧⲟϥ ⲡⲉⲧⲟ ⲛⲣⲙⲣⲁϣ ⲉⲡⲉϩⲟⲩⲟ ⲁϥⲙⲉϩⲣⲱϥ ϩⲛⲧⲟⲩⲉⲣⲏⲧⲉ ⲛⲛⲟⲩⲁⲗⲁⲅⲓⲟⲥ ⲁϥⲧⲁⲩⲟϥ ⲉⲡⲉⲥⲏⲧ ⲁϥⲛⲕⲟⲧⲕ ϩⲓϫⲱϥ
(86/7) ⲁⲩⲱ ⲛⲧⲉⲓϩⲉ ⲁϥⲥⲉⲗⲡⲡⲉϥⲙⲉⲣⲟⲥ ⲉⲃⲟⲗ ϩⲛⲛⲉϥⲟⲃϩⲉ. ϩⲛⲧⲉⲩⲛⲟⲩ ⲉⲧⲙⲙⲁⲩ ⲁⲩϫⲓ ⲙⲙⲟϥ ⲉⲧⲡⲟⲗⲓⲥ ⲙⲡϩⲟⲩⲛⲇⲉ ⲛϣⲟⲙⲛⲧ ⲛϩⲟⲟⲩ ⲁϥⲙⲟⲩ. ⲁⲩⲱ ⲁⲟⲩⲟⲛ ⲛⲓⲙ ⲣϣⲡⲏⲣⲉ ⲙⲡⲉⲛⲧⲁⲁⲛⲧⲱⲛⲓⲟⲥ ϫⲟⲟϥ ⲉⲁϥϫⲱⲕ ⲉⲃⲟⲗ ⲉϫⲱϥ ϩⲛⲟⲩϭⲉⲡⲏ.
(87/1) ⲛⲧⲉⲓϩⲉ ⲟⲛ ⲛⲉϥϯⲥⲃⲱ ⲛⲣⲱⲙⲉ ⲛⲓⲙ ⲉⲧⲣⲉⲩϩⲣⲟⲕⲡⲉ. ϩⲉⲛⲕⲟⲟⲩⲉⲇⲉ ⲟⲛ ⲉⲁⲩⲉⲓ ϣⲁⲣⲟϥ ⲛⲉϥϯⲥⲃⲱ ⲛⲁⲩ ϩⲱⲥⲧⲉ ⲉⲧⲣⲉⲩⲣⲡⲱⲃϣ ⲛⲥⲉϫⲓ ⲛⲧⲇⲓⲕⲏ ϩⲓⲧⲙⲡⲇⲓⲕⲁⲥⲧⲏⲣⲓⲟⲛ ⲁⲩⲱ ⲛⲥⲉⲙⲁⲕⲁⲣⲓⲍⲉ ⲙⲙⲟⲟⲩ ϩⲙⲡⲉⲩⲃⲓⲟⲥ.
(87/2) ⲛⲉϥⲡⲣⲟϩⲓⲥⲧⲁⲇⲉ ⲉⲛⲉⲧⲟⲩϫⲓ ⲙⲙⲟⲟⲩ ⲛϭⲟⲛⲥ ϩⲱⲥⲧⲉ ⲛⲧⲉϩⲟⲓⲛⲉ ⲙⲉⲉⲩⲉ ϩⲙⲡⲉⲩϩⲏⲧ ϫⲉⲛⲧⲟϥ ⲡⲉⲛⲧⲁⲩⲣϫⲓⲛϭⲟⲛⲥ ⲉⲣⲟϥ. ⲛⲉϥⲟⲇⲉ ⲛϩⲓⲕⲁⲛⲟⲥ ⲉⲧⲙⲛⲧⲣⲉϥⲱⲫⲉⲗⲉⲓ ⲛⲛⲟⲩⲟⲛ ⲛⲓⲙ ϩⲱⲥⲧⲉ ⲟⲩⲙⲏⲏϣⲉ ⲉⲩⲛⲧⲁⲩ ⲙⲙⲁⲩ ⲛϩⲁϩ ⲛⲛⲕⲁ ⲁϥⲧⲣⲉⲩⲕⲁⲁⲩ ⲛⲥⲱⲟⲩ ⲁⲩⲣⲙⲟⲛⲁⲭⲟⲥ.
(87/3) ⲛⲉϥⲟⲇⲉ ⲛⲛⲟⲩⲥⲁⲉⲓⲛ ⲉⲁⲡⲛⲟⲩⲧⲉ ⲕⲁⲁϥ ϩⲛⲕⲏⲙⲉ. ⲛⲓⲙⲅⲁⲣ ⲉⲛⲉϩ ⲡⲉⲛⲧⲁϥⲉⲓ ϣⲁⲣⲟϥ ⲉϥⲙⲟϩⲕ ⲛϩⲏⲧ ⲉⲙⲡⲉϥⲕⲧⲟϥ ⲉⲡⲉϥⲏⲓ ⲉϥⲣⲁϣⲉ. ⲏ ⲛⲓⲙ ⲡⲉⲛⲧⲁϥⲉⲓ ⲉⲧⲃⲉⲛⲉϥⲣⲱⲙⲉ ⲛⲧⲁⲩⲙⲟⲩ ⲙⲡⲉϥⲕⲱ ⲉϩⲣⲁⲓ ⲙⲡϩⲏⲃⲉ.
(87/4) ⲛⲓⲙ ⲛϩⲏⲕⲉ ⲡⲉⲛⲧⲁϥⲉⲓ ϣⲁⲣⲟϥ ⲁⲩⲱ ⲙⲡⲉϥⲥⲟⲗⲥⲗ ϩⲛⲧⲉϥⲙⲛⲧϩⲏⲕⲉ. ⲛⲓⲙ ⲙⲙⲟⲛⲁⲭⲟⲥ ⲡⲉⲛⲧⲁϥⲣⲕⲟⲩⲓ ⲛϩⲏⲧ ⲁⲩⲱ ⲛϥⲉⲓ ϣⲁⲣⲟϥ ⲉⲙⲡⲉϥϭⲙϭⲟⲙ.
(87/5) ⲛⲓⲙ ⲛϣⲏⲣⲉϣⲏⲙ ⲡⲉⲛⲧⲁϥⲉⲓ ⲉⲡⲧⲟⲟⲩ ⲁϥⲛⲁⲩ ⲉⲁⲛⲧⲱⲛⲓⲟⲥ ⲉⲙⲡⲉϥϣⲟⲟⲩⲉ ⲛⲧⲉⲩⲛⲟⲩ ⲉⲃⲟⲗ ϩⲛⲛⲛϩⲩⲇⲟⲛⲏ ⲉⲧⲡⲟⲗⲩⲙⲉⲓ ⲛⲙⲙⲁϥ.
(87/6) ⲏ ⲛⲓⲙ ⲡⲉⲧⲉⲣⲉⲛⲉϥⲙⲉⲉⲩⲉ ⲛϩⲏⲧ ⲉⲛⲱⲭⲗⲉⲓ ⲛⲁϥ ⲉⲙⲡⲉϥϣⲱⲡⲉ ⲉϥⲥϭⲣⲉϩⲧ ϩⲙⲡⲉϥϩⲏⲧ.
(88/1) ⲕⲁⲓⲅⲁⲣ ⲟⲩⲛⲟϭⲡⲉ ⲡϩⲱⲃ ⲛⲧⲁⲥⲕⲏⲥⲓⲥ ⲛⲛⲁⲛⲧⲱⲛⲓⲟⲥ ⲉⲟⲩⲛⲧⲁϥ ⲙⲙⲁⲩ ⲛⲛⲟⲩϩⲙⲟⲧ ⲉⲇⲓⲁⲕⲣⲓⲛⲉ ⲛⲛⲉⲡⲛⲁ ⲕⲁⲧⲁⲑⲉ ⲛⲧⲁⲓϣⲣⲡϫⲟⲟⲥ. ϣⲁϥⲉⲓⲙⲉⲅⲁⲣ ⲉⲡⲉⲧⲕⲓⲙ ϩⲣⲁⲓ ⲛϩⲏⲧϥ ⲁⲩⲱ ϣⲁϥⲥⲟⲩⲛⲑⲟⲣⲙⲏ ⲙⲡⲟⲩⲁ ⲡⲟⲩⲁ ⲙⲙⲟⲟⲩ ⲉⲧϣⲟⲟⲡ ⲛⲁϥ ⲉⲧⲣⲉϥⲉⲓⲣⲉ ⲛϩⲉⲛⲉⲡⲉⲓⲃⲟⲩⲗⲏ ⲙⲛϩⲉⲛⲡⲉⲑⲟⲟⲩ. ⲟⲩⲙⲟⲛⲟⲛⲇⲉ ⲛⲧⲟϥ ⲁⲛⲧⲱⲛⲓⲟⲥ ⲙⲡⲟⲩⲉϣϭⲙϭⲟⲙ ⲉⲥⲱⲃⲉ ⲛⲥⲱϥ ⲛϭⲓⲛⲉⲧⲙⲙⲁⲩ ⲁⲗⲗⲁ ⲛⲕⲟⲟⲩⲉ ⲉⲧⲟⲩⲙⲓϣⲉ ⲛⲙⲙⲁⲩ ⲟⲩⲃⲏⲩ ⲉⲩⲉⲛⲱⲭⲗⲉⲓ ⲛⲁⲩ ϩⲛⲛⲉⲩⲙⲉⲉⲩⲉ ⲛϩⲏⲧ ϩⲓⲧⲛⲛⲉⲧⲙⲙⲁⲩ ϣⲁϥϯⲥⲃⲱ ⲛⲁⲩ ϫⲉϩⲉⲛⲁϣ ⲛⲥⲙⲟⲧ ⲉⲛⲛⲁⲉϣϭⲙϭⲟⲙ ⲉⲛⲉⲩⲉⲡⲉⲓⲃⲟⲩⲗⲏ ⲉϥϫⲱ ⲉⲣⲟⲟⲩ ⲛⲛⲙⲙⲛⲧⲥⲁⲛⲕⲟⲧⲥ ⲉⲧⲉⲛⲉⲣⲅⲉⲓ ϩⲙⲡⲉⲩⲥⲁⲛϩⲟⲩⲛ.
(88/2) ⲡⲟⲩⲁⲇⲉ ⲡⲟⲩⲁ ⲛⲛⲉⲧⲛⲏⲩ ϣⲁⲣⲟϥ ϣⲁⲩϭⲙϭⲟⲙ ⲉϣϫⲉⲛⲧⲁⲩⲅⲩⲙⲛⲁⲍⲉ ⲙⲙⲟϥ ⲉⲃⲟⲗ ϩⲓⲧⲟⲟⲧϥ. ⲟⲩⲏⲣ ⲙⲡⲁⲣⲑⲉⲛⲟⲥ ⲉⲁⲩϫⲓϩⲱⲛ ⲛⲁⲩ ⲉⲁⲩⲛⲁⲩ ⲙⲙⲁⲧⲉ ⲉⲁⲛⲧⲱⲛⲓⲟⲥ ⲉϥϩⲓⲡⲉⲕⲣⲟ ⲁⲩϭⲱ ⲉⲩⲟ ⲙⲡⲁⲣⲑⲉⲛⲟⲥ ⲙⲡⲣⲣⲟ ⲙⲙⲉ ⲡⲉⲭⲥ ϣⲁⲡⲉϩⲟⲟⲩ ⲙⲡⲉⲩⲙⲟⲩ.
(88/3) ⲉⲩⲛⲏⲩⲇⲉ ϣⲁⲣⲟϥ ϫⲓⲛⲛⲉⲭⲱⲣⲁ ⲉⲧⲙⲡⲥⲁⲛⲃⲟⲗ ⲁⲩⲱ ϣⲁⲣⲉⲛⲉⲧⲙⲙⲁⲩ ⲟⲛ ⲱⲫⲉⲗⲉⲓ ⲉⲃⲟⲗ ϩⲓⲧⲟⲟⲧϥ ϣⲁⲩⲕⲟⲧⲟⲩ ⲉⲛⲉⲩⲙⲁ ⲉϥⲑⲡⲟ ⲙⲙⲟⲟⲩ ⲉⲃⲟⲗ ⲛⲑⲉ ⲛⲟⲩⲉⲓⲱⲧ ⲛⲛⲁⲅⲁⲑⲟⲥ. ⲕⲁⲓⲅⲁⲣ ⲛⲧⲉⲣⲉϥⲛⲕⲟⲧⲕ ⲁⲩϣⲱⲡⲉ ⲧⲏⲣⲟⲩ ⲛⲑⲉ ⲛϩⲉⲛⲟⲣⲫⲁⲛⲟⲥ ⲉⲁⲩϥⲉⲓ ⲙⲡⲉⲩⲉⲓⲱⲧ ⲛⲧⲟⲟⲧⲟⲩ.
(89/1) ⲑⲁⲏⲇⲉ ⲙⲡⲉϥⲁϩⲉ ⲛⲑⲉ ⲛⲧⲁϥϣⲱⲡⲉ ⲙⲙⲟⲥ ϥⲙⲡϣⲁ ⲉⲧⲣⲉⲛⲣⲡⲉϥⲙⲉⲉⲩⲉ ⲁⲩⲱ ⲛⲧⲱⲧⲛ ϩⲱⲧⲧⲏⲩⲧⲛ ⲛⲧⲉⲧⲛⲥⲱⲧⲙ ⲉⲣⲟⲓ ϩⲛⲟⲩϯϩⲧⲏϥ. ⲕⲁⲓⲅⲁⲣ ⲡⲉⲓⲕⲉⲟⲩⲁ ⲁϥϣⲱⲡⲉ ⲙⲙⲟϥ ⲉⲧⲣⲉⲟⲩⲟⲛ ⲛⲓⲙ ⲕⲱϩ ⲉⲣⲟϥ.
(89/2) ⲁϥϭⲙⲡϣⲓⲛⲉ ⲛⲛⲉⲥⲛⲏⲩ ⲉⲧⲟⲩⲏϩ ϩⲙⲡⲧⲟⲟⲩ ⲉⲧϩⲓⲃⲟⲗ ⲁⲩⲱ ⲁϥϣⲣⲡⲉⲓⲙⲉ ϩⲓⲧⲛⲧⲉⲡⲣⲟⲛⲟⲓⲁ ⲉⲡⲉϩⲟⲟⲩ ⲙⲡⲉϥⲙⲟⲩ. ⲁϥϣⲁϫⲉ ⲙⲛⲛⲉⲥⲛⲏⲩ ⲉϥϫⲱ ⲙⲙⲟⲥ ϫⲉⲡⲁϩⲁⲉ ⲛⲥⲟⲡⲡⲉ ⲡⲁⲓ ⲧⲁⲉⲓ ϣⲁⲣⲱⲧⲛ ⲉϭⲙⲡⲉⲧⲛϣⲓⲛⲉ ⲁⲩⲱ ⲛⲧⲛⲛⲁⲕⲧⲟⲛ ⲁⲛ ⲉⲛⲁⲩ ⲉⲛⲉⲛⲉⲣⲏⲩ ϩⲙⲡⲉⲓⲕⲟⲥⲙⲟⲥ ⲛⲕⲉⲥⲟⲡ.
(89/3) ⲁⲡⲕⲁⲓⲣⲟⲥ ϩⲱⲛ ⲉϩⲟⲩⲛ ⲉⲧⲣⲁⲃⲱⲗ ⲉⲃⲟⲗ ϩⲱ. ⲁⲓϩⲱⲛⲅⲁⲣ ⲉϩⲟⲩⲛ ⲉϣⲉ ⲙⲛϯ ⲛⲣⲟⲙⲡⲉ. ⲛⲧⲟⲟⲩⲇⲉ ⲛⲧⲉⲣⲟⲩⲥⲉⲧⲙⲛⲁⲓ ⲁⲩⲣⲓⲙⲉ ⲁⲩⲱ ⲁⲩϩⲱⲗϭ ⲉⲣⲟϥ ⲁⲩϯⲡⲉⲓ ⲉⲣⲱϥ.
(89/4) ⲡϩⲗⲗⲟⲇⲉ ⲛⲉϥⲣⲁϣⲉ ϩⲱⲥ ⲉϥⲛⲏⲩ ⲉⲃⲟⲗ ϩⲛⲟⲩⲙⲁⲛϣⲙⲙⲟ ⲉⲧⲣⲉϥⲃⲱⲕ ⲉⲧⲉϥⲡⲟⲗⲓⲥ ⲙⲙⲓⲛⲙⲙⲟϥ. ⲛⲉϥϣⲁϫⲉⲇⲉ ⲛⲙⲙⲁⲩ ⲁⲩⲱ ⲉⲧⲙⲣⲕⲟⲩⲓ ⲛϩⲏⲧ ϩⲛⲛⲉ- ϩⲓⲥⲉ ⲁⲩⲱ ⲉⲧⲙⲉⲛⲅⲕⲁϭⲓ ⲛⲥⲉⲕⲁⲧⲟⲟⲧⲟⲩ ⲉⲃⲟⲗ ϩⲛⲧⲁⲥⲕⲏⲥⲓⲥ ⲁⲗⲗⲁ ⲉⲧⲣⲉⲩⲟⲩⲱⲛϩ ⲉⲃⲟⲗ ϩⲱⲥ ⲉⲩⲛⲁⲙⲟⲩ ⲙⲙⲏⲛⲉ ⲕⲁⲧⲁⲑⲉ ⲛⲧⲁⲓϣⲣⲡϫⲟⲟⲥ ⲉⲧⲣⲉⲩⲣⲁⲡⲁⲧⲟⲟⲧⲟⲩ ϩⲛⲥⲡⲟⲩⲇⲏ ⲛⲓⲙ ⲉϩⲁⲣⲉϩ ⲉⲧⲉⲩⲯⲩⲭⲏ ⲉⲃⲟⲗ ϩⲙⲙⲉⲉⲩⲉ ⲛⲓⲙ ⲉⲑⲟⲟⲩ ⲁⲩⲱ ⲛⲧⲉⲧⲛⲧⲙϫⲱϩ ⲉⲙⲙⲉⲗⲓⲧⲓⲁⲛⲟⲥ ⲛⲭⲣⲓⲥⲙⲁⲧⲓⲕⲟⲥ. ⲧⲉⲧⲛⲥⲟⲟⲩⲛⲅⲁⲣ ⲛⲧⲉⲩⲡⲣⲟϩⲁⲓⲣⲉⲥⲓⲥ ⲉⲧϫⲁϩⲙ ⲙⲛⲧⲉⲩⲡⲟⲛⲏⲣⲓⲁ. ⲁⲩⲱ ⲉⲧⲙⲕⲁⲗⲁⲁⲩ ⲛⲕⲟⲓⲛⲱⲛⲓⲁ ⲛⲏⲧⲛ ⲙⲛⲛⲁⲣⲓⲁⲛⲟⲥ. ⲁⲧⲉⲩⲙⲛⲧⲁⲥⲉⲃⲏⲥⲅⲁⲣ ⲟⲩⲱⲛϩ ⲉⲃⲟⲗ ⲛⲛⲟⲩⲟⲛ ⲛⲓⲙ.
(89/5) ⲕⲁⲛ ⲉⲧⲉⲧⲛϣⲁⲛⲛⲁⲩ ⲉⲛⲁⲣⲭⲱⲛ ⲙⲛⲛⲛ- ⲣⲉϥϯϩⲁⲡ ⲉⲩⲡⲣⲟϩⲓⲥⲧⲁ ⲙⲙⲟⲟⲩ ⲙⲡⲣϣⲧⲟⲣⲧⲣ. ⲥⲛⲁⲗⲟⲅⲁⲣ ⲛϭⲓⲧⲉⲩⲫⲁⲛⲧⲁⲥⲓⲁ ⲧⲁⲓ ⲉⲧϣⲟⲟⲡ ⲡⲣⲟⲥⲟⲩⲕⲟⲩⲓ ⲛⲛⲟⲩⲟⲉⲓϣ.
(89/6) ϩⲁⲣⲉϩϭⲉ ⲉⲣⲱⲧⲛ ⲉⲧⲉⲧⲛⲟⲩⲁⲁⲃ ⲉⲃⲟⲗ ϩⲛⲛⲉⲧⲙⲙⲁⲩ ⲁⲩⲱ ϩⲁⲣⲉϩ ⲉⲙⲡⲁⲣⲁⲇⲟⲥⲓⲥ ⲛⲛⲉⲧⲛⲉⲓⲟⲧⲉ ⲁⲩⲱ ϩⲁⲑⲏ ⲛϩⲱⲃ ⲛⲓⲙ ⲧⲡⲓⲥⲧⲓⲥ ⲉϩⲟⲩⲛ ⲉⲡⲉⲛϫⲟⲉⲓⲥ ⲓⲥ ⲡⲉⲭⲥ.
(90/1) ⲛⲧⲉⲣⲉⲛⲉⲥⲛⲏⲩⲇⲉ ϫⲓⲛⲧϥ ⲛϭⲟⲛⲥ ⲉⲩⲟⲩⲱϣ ⲉⲧⲣⲉϥϭⲱ ϩⲁⲧⲏⲩ ϣⲁⲛⲧⲉϥϫⲱⲕ ⲉⲃⲟⲗ ⲙⲡⲉϥⲟⲩⲟⲉⲓϣ ⲟⲩⲇⲉⲅⲁⲣ ⲙⲡⲉϥⲁⲛⲉⲭⲉ ⲉⲧⲃⲉⲡⲉⲓϩⲱⲃ ⲡⲁⲓ ⲛϩⲟⲩⲟ
(90/2) ⲉⲃⲟⲗ ϫⲉⲛⲉⲣⲙⲛⲕⲏⲙⲉ ⲥⲉⲙⲉ ⲛⲛⲉⲥⲱⲙⲁ ⲛⲛⲉⲥⲡⲟⲩⲇⲁⲓⲟⲥ ⲉϣⲁⲩⲙⲟⲩ ⲛϩⲟⲩⲟⲇⲉ ⲙⲙⲁⲣⲧⲩⲣⲟⲥ ⲉⲧⲟⲩⲁⲁⲃ ⲉϣⲁⲩⲕⲟⲟⲥⲟⲩ ⲛⲥⲉϭⲟⲟⲗⲟⲩ ⲛϩⲉⲛϩⲃⲥⲱ ⲛⲥⲉⲧⲱⲙⲥ ⲙⲙⲟⲟⲩ ⲁⲛ ⲉⲡⲕⲁϩ ⲁⲗⲗⲁ ⲉⲩⲕⲱ ⲙⲙⲟⲟⲩ ϩⲓϩⲉⲛϭⲗⲟϭ ⲉⲩϩⲁⲣⲉϩ ⲉⲣⲟⲟⲩ ϩⲁϩⲧⲏⲩ ⲉⲩⲙⲉⲉⲩⲉ ϫⲉϩⲙⲡⲁⲓ ⲉⲩϯⲧⲁⲉⲓⲟ ⲙⲡⲉⲛⲧⲁϥ ⲛⲕⲟⲧⲕ.
(90/3) ⲁⲛⲧⲱⲛⲓⲟⲥⲇⲉ ⲁϥϣⲁϫⲉ ⲙⲛⲛⲉⲉⲡⲓⲥⲕⲟⲡⲟⲥ ⲉϥⲁⲝⲓⲟⲩ ⲙⲙⲟⲟⲩ ϩⲁⲡⲉⲓϩⲱⲃ ⲡⲁⲓ ϫⲉⲕⲁⲥ ⲉⲩⲉϩⲱⲛ ⲉⲧⲟⲟⲩⲟⲩ ⲛⲛⲗⲁⲟⲥ ⲉⲧⲃⲉⲡⲁⲓ.
(90/4) ⲛⲧⲟϥ ϩⲱⲱϥ ⲟⲛ ϣⲁϥϫⲡⲓⲉⲛⲗⲁⲟⲥ ⲛϥⲉⲡⲓⲧⲓⲙⲁ ⲛⲛⲉϩⲓⲟⲙⲉ ⲉϥϫⲱ ⲙⲙⲟⲥ ϫⲉⲛⲟⲩⲇⲓⲕⲁⲓⲟⲛ ⲁⲛⲡⲉ ⲡⲁⲓ. ⲕⲁⲓⲅⲁⲣ ⲛⲙϩⲁⲁⲩ ⲛⲛⲉⲙⲡⲁⲧⲣⲓⲁⲣⲭⲏⲥ ⲙⲛⲛⲉⲡⲣⲟⲫⲏⲧⲏⲥ ⲥⲉϣⲟⲟⲡ ϣⲁⲉ- ϩⲟⲩⲛ ⲉⲡⲟⲟⲩ ⲛϩⲟⲟⲩ. ⲡⲥⲱⲙⲁ ⲉⲧⲥⲙⲁⲙⲁⲁⲧ ⲙⲡⲉⲛϫⲟⲉⲓⲥ ⲓⲥ ⲡⲉⲭⲥ ⲁⲩⲕⲁⲁϥ ϩⲛⲟⲩⲙϩⲁⲁⲩ ⲁⲩϩⲱⲡ ⲙⲙⲟϥ ϣⲁⲛⲧⲉϥⲧⲱⲟⲩⲛ ϩⲙⲡⲙⲉϩϣⲟⲙⲛⲧ ⲛϩⲟⲟⲩ.
(90/5) ⲉϥϫⲱⲇⲉ ⲛⲛⲁⲓ ⲛϭⲓⲡⲙⲁⲕⲁⲣⲓⲟⲥ ⲉϥⲟⲩⲱϣ ⲉⲧⲣⲉⲩϩⲱⲡ ⲉⲡⲕⲁϩ ⲙⲡⲥⲱⲙⲁ ⲛⲛⲉⲧⲛⲁⲙⲟⲩ ⲉⲓⲧⲉ ⲇⲓⲕⲁⲓⲟⲥ ⲉⲓⲧⲉ ⲣⲉϥⲣⲛⲟⲃⲉ. ⲁϣⲅⲁⲣⲡⲉ ⲡⲛⲟϭ ⲛϩⲙϩⲁⲗⲛⲉ ϫⲓⲛⲙⲙⲟⲛ ⲡⲉⲩϫⲟⲉⲓⲥⲡⲉ.
(90/6) ϩⲁϩⲙⲉⲛ ⲁⲩⲥⲱⲧⲙ ⲛⲥⲱϥ ⲁⲩϩⲟⲡⲟⲩ ϩⲙⲡⲕⲁϩ.
(91/1) ⲛⲧⲟϥⲇⲉ ⲉⲛⲉϥⲣϩⲟⲧⲉⲡⲉ ϫⲉⲛⲛⲉⲩⲣⲡⲉϥⲥⲱⲙⲁ ⲛⲧⲉⲓϩⲉ ⲁϥϭⲉⲡⲏ ⲁϥⲥⲩⲙⲁⲛⲉ ⲛⲛⲉⲥⲛⲏⲩ ⲉⲧϩⲓⲡⲧⲟⲟⲩ ⲉⲧϩⲓⲃⲟⲗ ⲁⲩⲱ ⲁϥⲃⲱⲕ ⲉⲡⲧⲟⲟⲩ ⲉⲧϩⲓϩⲟⲩⲛ ⲡⲙⲁ ⲉⲛⲉϥϣⲟⲟⲡ ⲛϩⲏⲧϥ. ⲁⲩⲱ ⲙⲛⲛⲥⲁϩⲉⲛⲕⲟⲩⲓ ⲛϩⲟⲟⲩ ⲁϥϣⲱⲛⲉ. ⲁϥⲙⲟⲩⲧⲉ ⲉⲛⲉⲥⲛⲏⲩ ⲉⲧϩⲁⲧⲏϥ. ⲉⲛⲉⲩⲙⲉϩⲥⲛⲁⲩⲇⲉⲡⲉ ⲛⲁⲓ ⲛⲧⲁⲩϭⲱ ⲛⲙⲙⲁϥ ⲛⲛⲁⲁⲙⲏⲧⲉ ⲛⲣⲟⲙⲡⲉ ⲉⲩϣⲙϣⲉ ⲙⲙⲟϥ ϫⲉⲁϥⲣϩⲗⲗⲟ. ⲡⲉϫⲁϥ ⲛⲁⲩ
(91/2) ϫⲉⲁⲛⲟⲕⲙⲉⲛ ⲉⲓⲛⲁⲃⲱⲕ ϩⲓⲧⲉϩⲓⲏ ⲛⲛⲁⲉⲓⲟⲧⲉ ⲕⲁⲧⲁⲑⲉ ⲉⲧⲥⲏϩ. ϯⲛⲁⲩⲅⲁⲣ ⲉⲣⲟⲓ ⲉⲣⲉⲡϫⲟⲉⲓⲥ ⲕⲁⲗⲉⲓ ⲙⲙⲟⲓ ⲧⲁⲃⲱⲕ ϣⲁⲣⲟϥ. ⲛⲧⲱⲧⲛⲇⲉ ⲛⲏⲫⲉ ⲙⲙⲱⲧⲛ ⲁⲩⲱ ⲙⲡⲣⲥⲱⲣⲙ ⲛⲧⲉⲧⲛⲁⲥⲕⲏⲥⲓⲥ ⲉⲧⲉⲧⲛϣⲟⲟⲡ ⲛϩⲏⲧⲥ ⲙⲡⲉⲓⲛⲟϭ ⲛⲟⲩⲟⲉⲓϣ. ⲁⲗⲗⲁ ϣⲱⲡⲉ ⲛⲑⲉ ⲛⲧⲁⲧⲉⲧⲛⲁⲣⲭⲉⲓ ⲉⲣⲟⲥ ⲛⲧⲉⲧⲛϩⲁⲣⲉϩ ⲉⲡⲉⲧⲛⲟⲩⲣⲟⲧ.
(91/3) ⲉⲧⲉⲧⲛⲥⲟⲟⲩⲛ ⲛⲛⲕⲟⲧⲥ ⲛⲛⲇⲁⲓⲙⲱⲛ ⲉⲑⲟⲟⲩ. ⲁⲧⲉⲧⲛⲛⲁⲩⲙⲉⲛ ⲉⲣⲟⲟⲩ ϫⲉϩⲉⲛϭⲱⲃⲛⲉ. ⲙⲡⲣⲣϩⲟⲧⲉ ϩⲏⲧⲟⲩ ⲁⲗⲗⲁ ⲕⲁⲡⲉⲭⲥ ⲛϩⲏⲧⲧⲏⲩⲧⲛ ⲛⲟⲩⲟⲉⲓϣ ⲛⲓⲙ ⲛⲧⲉⲧⲛⲧⲁϫⲣⲉⲧⲏⲩⲧⲛ ⲉϩⲣⲁⲓ ⲉϫⲱϥ ⲉⲧⲉⲧⲛϣⲉϣⲥϯⲛⲟⲩϥⲉ ⲉⲃⲟⲗ ϩⲙⲡⲉⲭⲥ. ϩⲱⲥ ⲉⲧⲉⲧⲛⲛⲁⲙⲟⲩ ⲙⲙⲏⲛⲉ ⲛⲧⲉⲧⲛⲣⲡⲙⲉⲉⲩⲉ ⲛⲛⲉⲛⲧⲁⲧⲉⲧⲛⲥⲟⲧⲙⲟⲩ ⲛⲧⲟⲟⲧ.
(91/4) ⲙⲡⲣⲧⲣⲉⲗⲁⲁⲩ ⲛⲕⲟⲓⲛⲱⲛⲓⲁ ϣⲱⲡⲉ ⲛⲏⲧⲛ ⲉϩⲟⲩⲛ ⲉⲛⲉⲓⲥⲭⲓⲥⲙⲁⲧⲓⲕⲟⲥ ⲙⲙⲉⲗⲓⲧⲓⲁⲛⲟⲥ ⲙⲛⲛⲁⲣⲓⲁⲛⲟⲥ ⲙⲛⲛⲉϩⲁⲓⲣⲉⲧⲓⲕⲟⲥ. ⲧⲉⲧⲛⲥⲟⲟⲩⲛ ϫⲉⲁⲓⲥⲁϩⲱⲱⲧ ⲉⲃⲟⲗ ⲙⲙⲟⲟⲩ ⲛⲛⲁϣ ⲛϩⲉ ⲉⲧⲃⲉⲧⲉⲩϩⲁⲓⲣⲉⲥⲓⲥ ⲉⲑⲟⲟⲩ ⲙⲛⲧⲉⲩⲙⲛⲧⲣⲉϥⲙⲓϣⲉ ⲙⲛⲡⲉⲭⲥ.
(91/5) ⲥⲡⲟⲩⲇⲁⲍⲉ ϩⲱⲱⲧⲧⲏⲩⲧⲛ ⲛⲧⲉⲧⲛⲣⲁⲡⲁⲧⲟⲟⲧⲧⲏⲩⲧⲛ ϩⲛϩⲱⲃ ⲛⲓⲙ ⲉⲧⲱϭⲉ ⲙⲙⲱⲧⲛ ⲉⲡⲉⲭⲥ ⲡϫⲟⲉⲓⲥ ⲙⲛⲛⲥⲱⲥ ⲛⲉϥⲡⲉⲧⲟⲩⲁⲁⲃ ϫⲉⲕⲁⲥ ⲉⲧⲉⲧⲛϣⲁⲛⲙⲟⲩ ⲉⲩⲉϣⲉⲡⲧⲏⲩⲧⲛ ⲉϩⲟⲩⲛ ⲉⲛⲉⲥⲕⲩⲛⲏ ⲛϣⲁⲉⲛⲉϩ ϩⲱⲥ ϣⲃⲏⲣ ϩⲓⲣⲙⲛⲥⲟⲟⲩⲛ. ⲕⲁⲛⲁⲓ ϩⲙⲡⲉⲧⲛϩⲏⲧ ⲛⲧⲉⲧⲛⲙⲉⲉⲩⲉ ⲉⲣⲟⲟⲩ
(91/6) ⲁⲩⲱ ⲉϣϫⲉⲧⲉⲧⲛϥⲓⲣⲟⲟⲩϣ ϩⲁⲣⲟⲓ ⲁⲩⲱ ⲧⲉⲧⲛⲉⲓⲣⲉ ⲙⲡⲁⲙⲉⲉⲩⲉ ϩⲱⲥ ⲉⲓⲱⲧ ⲙⲡⲣⲕⲁⲁⲩ ⲉϫⲓ ⲙⲡⲁⲥⲱⲙⲁ ⲉⲕⲏⲙⲉ ⲙⲏⲡⲱⲥ ⲛⲥⲉⲕⲁⲁϥ ϩⲛⲛⲉⲩⲏⲓ. ⲉⲧⲃⲉⲡⲉⲓϩⲱⲃⲅⲁⲣ ⲛⲧⲁⲓⲉⲓ ⲉϩⲟⲩⲛ ⲉⲡⲉⲓⲧⲟⲟⲩ.
(91/7) ⲧⲉⲧⲛⲥⲟⲟⲩⲛ ϫⲉⲛⲟⲩⲟⲉⲓϣ ⲛⲓⲙ ϯϫⲡⲓⲟ ⲛⲛⲉⲧⲉⲓⲣⲉ ⲙⲡⲁⲓ ⲁⲩⲱ ϯⲡⲁⲣⲁⲅⲅⲓⲗⲉ ⲛⲁⲩ ⲉⲧⲣⲉⲩⲗⲟ ϩⲛⲧⲉⲓⲥⲩⲛⲏⲑⲓⲁ ⲛⲧⲉⲓⲙⲓⲛⲉ. ⲛⲧⲱⲧⲛⲇⲉ ⲧⲱⲙⲥ ⲙⲡⲁⲥⲱⲙⲁⲣⲟ ⲉⲡⲕⲁϩ ⲁⲩⲱ ϩⲁⲣⲉϩ ⲉⲛⲁϣⲁϫⲉ ϫⲉⲕⲁⲥ ⲛⲛⲉⲗⲁⲁⲩ ⲉⲓⲙⲉ ⲉⲡⲙⲁ ⲉⲧⲉⲣⲉⲡⲁⲥⲱⲙⲁ ⲛϩⲏⲧϥ ⲉⲓⲉⲙⲏϯ ⲛⲧⲱⲧⲛ ⲙⲙⲁⲧⲉ.
(91/8) ⲁⲛⲟⲕⲅⲁⲣ ϯⲛⲁϫⲓ ⲙⲙⲟϥ ϩⲙⲡⲉϩⲟⲟⲩ ⲙⲡϫⲟⲉⲓⲥ ⲉϥⲟ ⲛⲁⲧⲧⲁⲕⲟ. ⲛⲁϩⲟⲉⲓⲧⲉⲇⲉ ⲡⲟϣⲟⲩ ϯ ⲛⲁⲑⲁⲛⲁⲥⲓⲟⲥ ⲛⲧⲁϣⲧⲏⲛ ⲛϣⲁⲁⲣ ⲙⲛⲡⲁⲡⲣⲏϣ ⲉⲧⲡⲟⲣϣ ϩⲁⲣⲟⲓ ⲛⲧⲟϥⲅⲁⲣ ⲡⲉⲛⲧⲁϥⲧⲁⲁϥ ⲛⲁⲓ ⲉϥⲟ ⲛϣⲁⲓ. ⲉⲓⲥϩⲏⲏⲧⲉ ⲁϥⲣⲡⲗϭⲉ.
(91/9) ⲁⲩⲱ ⲥⲁⲣⲁⲡⲓⲟⲛ ⲡⲉⲡⲓⲥⲕⲟⲡⲟⲥ ⲛⲧⲉⲧⲛϯⲛⲁϥ ⲛⲧⲁⲙⲉⲗⲱⲧⲏ. ⲛⲧⲱⲧⲛ ϩⲱⲧⲧⲏⲩⲧⲛ ⲕⲱ ⲛⲏⲧⲛ ⲛⲧⲁϣⲧⲏⲛ ⲛϥⲱ ⲁⲩⲱ ϣⲱⲡⲉ ⲉⲧⲉⲧⲛⲟⲩⲟϫ ⲱ ⲛⲁϣⲏⲣⲉ. ⲁⲛⲧⲱⲛⲓⲟⲥⲅⲁⲣ ⲉϥⲛⲁⲡⲱⲱⲛⲉ ⲉⲃⲟⲗ ϩⲙⲡⲉⲓⲃⲓⲟⲥ ⲁⲩⲱ ⲛϥϣⲟⲟⲡ ⲛⲙⲙⲏⲧⲛ ⲁⲛ ϫⲓⲛⲧⲉⲛⲟⲩ.
(92/1) ⲛⲁⲓⲇⲉ ⲛⲧⲉⲣⲉϥϫⲟⲟⲩ ⲁⲩϯⲡⲉⲓ ⲉⲣⲱϥ ⲧⲏⲣⲟⲩ ⲁⲩⲱ ⲁϥⲧⲁⲗⲉ ⲛⲉϥⲟⲩⲉⲣⲏⲧⲉ ⲉϫⲙⲡⲙⲁⲛⲛⲕⲟⲧⲕ ⲁϥⲛⲁⲩ ⲉⲛⲉⲛⲧⲁⲩⲉⲓ ⲛⲥⲱϥ ⲛⲑⲉ ⲛϩⲉⲛϣⲃⲉⲉⲣ ⲁϥⲣⲁϣⲉ ⲛⲙⲙⲁⲩ. ⲛⲉⲣⲉⲡⲉⲩϩⲟⲅⲁⲣ ⲣⲟⲟⲩⲧ ⲁⲩⲱ ⲁⲩⲛⲁⲩ ⲉⲣⲟϥ ⲉϥⲧⲉⲗⲏⲗ ⲉϥⲛⲁⲃⲱⲕ ϣⲁⲡϫⲟⲉⲓⲥ. ⲁⲩⲱ ⲛⲧⲉⲓϩⲉ ⲁϥϯ ⲙⲡⲉϥⲡⲛⲁ ⲉⲛⲉϭⲓϫ ⲙⲡⲛⲟⲩⲧⲉ ⲁϥⲃⲱⲕ ϩⲁϩⲧⲛⲛⲉϥⲉⲓⲟⲧⲉ.
(92/2) ⲛⲉⲥⲛⲏⲩⲇⲉ ⲕⲁⲧⲁⲑⲉ ⲛⲧⲁϥϩⲱⲛ ⲉⲧⲟⲟⲧⲟⲩ ⲁⲩⲕⲱⲱⲥ ⲙⲡⲉϥⲥⲱⲙⲁ ⲁⲩϩⲟⲡϥ ϩⲙⲡⲕⲁϩ ⲁⲩⲱ ⲙⲛⲗⲁⲁⲩ ⲥⲟⲟⲩⲛ ⲙⲙⲟϥ ϣⲁⲉϩⲣⲁⲓ ⲉⲧⲉⲛⲟⲩ ϫⲉⲉϥⲧⲱⲙⲥ ⲧⲱⲛ ⲉⲓⲉⲙⲏⲧⲓ ⲛⲉϥⲙⲁⲑⲏⲧⲏⲥ ⲙⲁⲩⲁⲁⲩ.
(92/3) ⲡⲉⲛⲧⲁϥϫⲓⲇⲉ ⲛⲧⲃⲁⲗⲟⲧ ⲙⲡⲙⲁⲕⲁⲣⲓⲟⲥ ⲁⲛⲧⲱⲛⲓⲟⲥ ⲙⲛⲡⲉϩⲃⲟⲟⲥ ⲛⲧⲁϥϩⲓⲧⲉ ⲙⲙⲟϥ ⲁϥϩⲁⲣⲉϩ ⲉⲣⲟⲟⲩ ⲛⲁϥ ⲛⲑⲉ ⲛⲛⲟⲩⲛⲟϭ ⲛⲭⲣⲏⲙⲁ. ⲕⲁⲓⲅⲁⲣ ⲉϥⲛⲁⲩ ⲉⲣⲟⲟⲩ ⲉϥⲟ ⲛⲑⲉ ⲉϥⲛⲁⲩ ⲉⲁⲛⲧⲱⲛⲓⲟⲥ. ⲉϥϣⲁⲛϭⲟⲟⲗⲉϥ ⲙⲙⲟⲟⲩ ⲉϥⲟ ⲛⲑⲉ ⲙⲡⲉⲧϥⲓ ⲉϩⲣⲁⲓ ϩⲁⲛⲉϥⲥⲃⲟⲟⲩⲉ ϩⲛⲟⲩⲣⲁϣⲉ.
(93/1) ⲧⲁⲓϭⲉ ⲟⲩⲛⲧⲉ ⲑⲁⲏ ⲛⲛⲁⲛⲧⲱⲛⲓⲟⲥ ϩⲙⲡⲥⲱⲙⲁ ⲁⲩⲱ ⲧⲁⲓⲧⲉ ⲑⲁⲏ ⲛⲧⲉϥⲁⲥⲕⲏⲥⲓⲥ. ⲁⲩⲱ ⲕⲁⲛ ⲉϣϫⲉⲛⲁⲓ ϩⲉⲛⲕⲟⲩⲓⲛⲉ ⲛⲛⲁϩⲣⲛ- ⲛⲁⲣⲉⲧⲏ ⲙⲡⲣⲱⲙⲉ ⲉⲧⲙⲙⲁⲩ ⲛⲧⲱⲧⲛ ϩⲱⲱⲧⲧⲏⲩⲧⲛ ⲙⲉⲉⲩⲉ ⲉⲃⲟⲗ ⲉⲛⲁⲓ ϫⲉⲟⲩⲁϣ ⲙⲙⲓⲛⲉⲡⲉ ⲁⲛⲧⲱⲛⲓⲟⲥ ⲡⲣⲱⲙⲉ ⲙⲡⲛⲟⲩⲧⲉ ⲡⲁⲓ ϫⲓⲛⲉⲧⲉϥⲙⲛⲧⲕⲟⲩⲓ ϣⲁⲧⲉϥⲙⲛⲧϩⲗⲗⲟ ⲉϥϩⲁⲣⲉϩ ⲉⲧⲁⲥⲕⲏⲥⲓⲥ ⲛⲛⲟⲩⲟⲉⲓϣ ⲛⲓⲙ. ⲙⲡⲉⲡⲟⲩⲱϣ ⲛⲛϭⲓⲛⲟⲩⲱⲙ ⲉⲛⲁϣⲱⲟⲩ ϫⲣⲟ ⲉⲧⲉϥⲙⲛⲧϩⲗⲗⲟ ⲁⲩⲱ ⲙⲡⲉϥϣⲓⲃⲉ ⲙⲡⲉⲥⲭⲏⲙⲁ ⲛⲧⲉϥϩⲃⲥⲱ ⲉⲧⲃⲉⲧⲙⲛⲧⲁⲧϭⲟⲙ ⲙⲡⲥⲱⲙⲁ. ⲙⲡⲉϥⲉⲓⲱ ⲛⲛⲉϥⲟⲩⲉⲣⲏⲧⲉ ϩⲛⲟⲩⲙⲟⲟⲩ ⲁⲩⲱ ⲁϥϣⲱⲡⲉ ϩⲛⲛⲁⲓ ⲧⲏⲣⲟⲩ ⲙⲡⲉϥⲗⲁⲃⲏ ⲧⲁϩⲟϥ.
(93/2) ⲕⲁⲓⲅⲁⲣ ⲛⲉⲣⲉⲛⲉϥⲃⲁⲗ ⲧⲟⲩϫⲏⲩ ⲛⲁϥ ⲙⲡⲉⲗⲁⲁⲩ ⲛϫⲃⲓⲛ ⲧⲁϩⲟⲟⲩ ⲉϥⲛⲁⲩ ⲉⲃⲟⲗ ⲕⲁⲗⲱⲥ. ⲁⲩⲱ ⲙⲡⲉⲟⲩⲟⲛ ϩⲛⲛⲉϥⲟⲃϩⲉ ϩⲉ ⲉⲃⲟⲗ ⲁⲗⲗⲁ ⲛⲧⲁⲩϩⲓⲧⲉ ⲙⲙⲁⲧⲉ ϩⲓⲧⲛⲧⲛⲟϭ ⲛϩⲏⲗⲏⲕⲓⲁ ⲛⲧⲉϥⲙⲛⲧϩⲗⲗⲟ. ⲉϥⲧⲟⲩϫⲏⲩ ⲟⲛ ϩⲛⲛϥⲟⲩⲉⲣⲏⲧⲉ ⲙⲛⲛⲉϥϭⲓϫ. ⲛⲉϥⲟⲩⲱⲛϩⲇⲉ ⲉⲃⲟⲗⲡⲉ ⲉⲛⲉⲥⲱϥ ⲁⲩⲱ ⲉϥⲡⲣⲓⲱⲟⲩ ⲉϩⲟⲩⲉⲉⲛⲁⲓ ⲉⲧⲟⲩⲱⲙ ϩⲛⲛⲛϭⲓⲛⲟⲩⲱⲙ ⲉⲛⲁϣⲱⲟⲩ ⲙⲛⲛⲉⲧϫⲱⲕⲙ ϩⲛⲛⲉⲥⲓⲟⲟⲩⲛ ⲁⲩⲱ ⲉⲩϯ ϩⲓⲱⲟⲩ ⲛϩⲉⲛϩⲃⲥⲱ ⲉⲛⲉⲥⲱⲟⲩ ⲁⲩⲱ ⲛⲉϥⲣⲟⲟⲩⲧⲡⲉ ϩⲛⲧⲉϥϭⲟⲙ.
(93/3) ⲟⲩⲙⲁⲉⲓⲛ ⲛⲁⲛⲡⲉ ⲡⲁⲓ ⲛⲧⲉⲧⲉϥⲯⲩⲭⲏ ⲙⲛⲧⲉϥⲁⲣⲉⲧⲏ ⲉϥⲟ ⲙⲙⲁⲓⲛⲟⲩⲧⲉ ϫⲉⲁϥϣⲱⲡⲉ ⲉϥⲟ ⲛⲥⲟⲉⲓⲧ ϩⲙⲙⲁ ⲛⲓⲙ ⲁⲩⲱ ⲁⲩⲣϣⲡⲏⲣⲉ ⲙⲙⲟϥ ⲛϭⲓⲟⲩⲟⲛ ⲛⲓⲙ ⲉⲧⲛⲁⲩ ⲉⲣⲟϥ ⲁⲩⲱ ⲛⲉⲩⲙⲉ ⲙⲙⲟϥ ⲛϭⲓⲛⲉⲧⲙⲡⲟⲩⲛⲁⲩ ⲉⲣⲟϥ.
(93/4) ⲛⲧⲁⲩⲥⲟⲩⲛⲁⲛⲧⲱⲛⲓⲟⲥ ⲁⲛ ⲉⲧⲃⲉϩⲉⲛϫⲱⲱⲙⲉ ⲉⲁϥⲥⲁϩⲟⲩ ⲉⲩⲙⲉϩ ⲛⲥⲩⲛⲧⲁⲅⲙⲁ ⲟⲩⲇⲉ ϩⲛⲟⲩⲥⲟⲫⲓⲁ ⲁⲛ ⲉⲥϩⲓⲃⲟⲗ ⲁⲗⲗⲁ ⲉⲧⲃⲉⲧⲉϥⲙⲛⲧⲣⲉϥϣⲙϣⲉⲛⲟⲩⲧⲉ ⲙⲙⲁⲧⲉ.
(93/5) ⲛⲁϣⲅⲁⲣ ⲛϩⲉ ⲁⲡⲉϥⲥⲟⲉⲓⲧ ⲃⲱⲕ ϣⲁⲧⲅⲁⲗⲓⲗⲁⲓⲁ ⲁⲩⲱ ⲡⲁⲓ ⲁϥⲃⲱⲕ ϣⲁⲧⲉⲥⲡⲁⲛⲓⲁ ⲁϥϩⲙⲟⲟⲥ ϩⲁⲟⲩⲧⲟⲟⲩ ⲉϥϩⲏⲡ. ⲛⲧⲁⲩⲥⲱⲧⲙϭⲉ ⲉⲡⲉϥⲣⲁⲛ ⲧⲱⲛ ϩⲛϩⲣⲱⲙⲏ ⲙⲛⲧⲁⲫⲣⲓⲕⲏ. ⲉⲓⲉⲙⲏϯ ⲡⲛⲟⲩⲧⲉ ⲉⲧⲟⲩⲉϩⲥⲁϩⲛⲉ ⲉⲧⲣⲉⲩⲥⲟⲩⲛⲛⲉⲧⲉⲛⲟⲩϥⲛⲉ ϩⲙⲙⲁ ⲛⲓⲙ ⲡⲉⲛⲧⲁϥⲉⲣⲏⲧ ⲛⲛⲁⲛⲧⲱⲛⲓⲟⲥ ϫⲓⲛⲛϣⲟⲣⲡ.
(93/6) ⲕⲁⲓⲅⲁⲣ ⲛⲧⲟϥ ⲉϥϣⲁⲛⲉⲓⲣⲉ ϩⲛⲟⲩϩⲱⲡ ⲛϥⲧⲙⲟⲩⲟⲛϩⲟⲩ ⲉⲃⲟⲗ ϣⲁⲣⲉⲡϫⲟⲉⲓⲥ ⲟⲩⲟⲛϩⲟⲩ ⲉⲃⲟⲗ ⲛⲟⲩⲟⲛ ⲛⲓⲙ ⲛⲑⲉ ⲛⲛⲟⲩϩⲏⲃⲥ ϫⲉⲕⲁⲥ ⲛⲉⲧⲛⲁⲥⲱⲧⲙ ⲉⲩⲉϫⲓ ϩⲱⲟⲩ ⲛⲛⲟⲩⲕⲱϩ ⲉϩⲟⲩⲛ ⲉⲧⲁⲣⲉⲧⲏ.
(94/1) ⲛⲁⲓϭⲉ ⲧⲉⲛⲟⲩ ⲟϣⲟⲩ ⲉⲛⲉⲥⲛⲏⲩ ϫⲉⲕⲁⲥ ⲉⲩⲉⲓⲙⲉ ϫⲉϣϣⲉ ⲉⲡⲃⲓⲟⲥ ⲛⲛⲙⲙⲟⲛⲁⲭⲟⲥ ⲉϣⲱⲡⲉ ⲛⲛⲁϣ ⲛϩⲉ ⲁⲩⲱ ⲛⲥⲉⲧⲱⲧ ⲛϩⲏⲧ ⲉϫⲙⲡⲉⲛϫⲟⲉⲓⲥ ⲓⲥ ⲡⲉⲭⲥ ⲡⲉⲧϯⲉⲟⲟⲩ ⲛⲛⲉⲧϯⲉⲟⲟⲩ ⲛⲁϥ ⲁⲩⲱ ⲉⲧⲟ ⲛϩⲙϩⲁⲗ ⲛⲁϥ ϣⲁⲃⲟⲗ ⲛϥⲁⲁⲩ ⲛⲥⲟⲉⲓⲧ ⲉⲧⲃⲉⲧⲛⲟϥⲣⲉ ⲛϩⲉⲛⲕⲟⲟⲩⲉ. ϩⲛⲧϭⲟⲙ ⲛⲧⲉⲧⲣⲓⲁⲥ ⲉⲧⲟⲩⲁⲁⲃ. ϩⲁⲙⲏⲛ.
(94/2) ⲉϣⲱⲡⲉⲇⲉ ⲟⲛ ⲧⲉⲭⲣⲓⲁⲧⲉ ⲟϣⲟⲩ ⲉⲛⲕⲉϩⲉⲑⲛⲟⲥ ϫⲉⲕⲁⲥ ϩⲱⲟⲩ ⲉⲩⲉϫⲓ ⲛⲟⲩⲥⲟⲟⲩⲛ ϫⲉⲟⲩⲙⲟⲛⲟⲛ ⲡⲉⲛϫⲟⲉⲓⲥ ⲓⲥ ⲡⲉⲭⲥ ⲟⲩⲛⲟⲩⲧⲉⲡⲉ ⲁⲗⲗⲁ ⲡϣⲏⲣⲉ ⲙⲡⲛⲟⲩⲧⲉⲡⲉ ⲁⲩⲱ ⲛⲉⲧϣⲙϣⲉ ⲛⲁϥ ϩⲙⲡⲉⲩϩⲏⲧ ⲧⲏⲣϥ ϣⲁⲩⲡⲱⲧ ⲛⲥⲁⲛⲇⲁⲓⲙⲱⲛ ⲛⲉⲧⲉⲣⲉⲛⲉϩⲉⲑⲛⲟⲥ ⲙⲉⲉⲩⲉ ⲉⲣⲟⲟⲩ ϫⲉϩⲛⲛⲟⲩⲧⲉⲛⲉ. ⲛⲁⲓϭⲉ ⲛⲉⲭⲣⲓⲥϯⲁⲛⲟⲥ ϫⲡⲓⲟ ⲙⲙⲟⲟⲩ ϫⲉⲟⲩ ⲙⲟⲛⲟⲛ {ϫⲉ} ⲛϩⲉⲛⲛⲟⲩⲧⲉ ⲁⲛⲛⲉ ⲁⲗⲗⲁ ⲥⲉϩⲱⲙ ⲉϩⲣⲁⲓ ⲉϫⲱⲟⲩ ⲥⲉⲡⲏⲧ ⲛⲥⲱⲟⲩ ϩⲱⲥ ⲡⲗⲁⲛⲟⲥ ⲁⲩⲱ ⲛⲣⲉϥⲧⲁⲕⲉⲣⲱⲙⲉ. ⲛⲧⲱⲧⲛϭⲉ ⲱ ⲛⲉⲥⲛⲏⲩ ⲟⲩϫⲁⲓ
