(0/1) Ⲡⲣⲟⲟⲓⲙⲓⲟⲛ. Ϩⲛ̅ⲧⲥⲡ̅ⲥⲛ̅ⲧⲉ ⲉϥⲟ ⲛ̅ⲣ̅ⲣⲟ ⲛ̅ϭⲓⲡⲛⲟϭ ⲛ̅ⲛⲀⲣⲇⲁⲝⲉⲣⲝⲏⲥ ⲛ̅ⲥⲟⲩⲁ̅ ⲙ̅ⲡⲉⲃⲟⲧ ⲛ̅Ⲛⲓⲥⲁⲛ. Ⲙⲁⲣⲇⲟⲩⲕⲁⲓⲟⲥ ⲁϥⲛⲁⲩ ⲉⲩⲣⲁⲥⲟⲩ ⲡϣⲏⲣⲉ ⲛ̅Ⲉⲓⲣⲁⲓⲟⲥ. ⲡϣⲏⲣⲉ ⲛ̅Ⲥⲉⲙⲉⲓ. ⲡϣⲏⲣⲉ ⲛ̅Ϭⲓⲥⲥⲁⲓⲟⲥ. ⲉⲃⲟⲗ ϩⲛ̅ⲧⲉⲫⲩⲗⲏ ⲙ̅Ⲃⲉⲛⲓⲁⲙⲓⲛ ⲟⲩⲛⲟϭ ⲛ̅ⲣⲱⲙⲉ ⲛ̅Ⲓⲟⲩⲇⲁ. ⲉϥⲟⲩⲏ ϩⲛ̅Ⲥⲟⲩⲥⲟⲥ ⲉϥϣⲙ̅ϣⲉ ϩⲛ̅ⲧⲁⲩⲗⲏ ⲙ̅ⲡⲣ̅ⲣⲟ. ⲧⲁⲓⲭⲙⲁⲗⲱⲥⲓⲁ ⲉⲛⲧⲁⲚⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲁⲓⲭⲙⲁⲗⲱⲧⲓⲍⲉ ⲙ̅ⲙⲟⲥ ⲉⲃⲟⲗ ϩⲛ̅ⲑⲒⲉⲣⲟⲩⲥⲁⲗⲏⲙ. ⲙⲛ̅Ⲓⲉⲭⲟⲛⲓⲁⲥ ⲡⲣ̅ⲣⲟ ⲛ̅ϯⲟⲩⲇⲁⲓⲁ.
(0/2) Ⲁⲩⲱ ⲧⲁⲓ ⲧⲉ ⲧⲣⲁⲥⲟⲩ. Ⲉⲓⲥ ϩⲉⲛϩⲣⲟⲟⲩ ⲛ̅ϣⲧⲟⲣⲧⲣ̅ ϩⲉⲛϩⲣⲟⲩⲃⲁⲓ. ⲙⲛ̅ⲟⲩⲕⲙ̅ⲧⲟ. ⲙⲛ̅ⲟⲩϣⲧⲟⲣⲧⲣ̅ ϩⲓϫⲙ̅ⲡⲕⲁϩ. Ⲉⲓⲥ ⲛⲟϭ ⲥⲛⲁⲩ ⲛ̅ⲇⲣⲁⲕⲱⲛ ⲉⲩⲥⲃ̅ⲧⲱⲧ ⲁⲩϯⲡⲉⲩⲟⲩⲟⲓ ⲉϩⲟⲩⲛ ⲉⲙⲓϣⲉ ⲙⲛ̅ⲛⲟⲩⲉⲣⲏⲩ ⲡⲉⲩϩⲣⲟⲟⲩ ⲁϥϫⲓⲥⲉ. ⲁⲩⲱ ϩⲙ̅ⲡⲉⲩϩⲣⲟⲟⲩ ⲁⲩⲥⲃ̅ⲧⲉⲛ̅ϩⲉⲑⲛⲟⲥ ⲧⲏⲣⲟⲩ ⲉⲩⲡⲟⲗⲉⲙⲟⲥ ⲁⲩⲱ ⲟⲩⲕⲁⲓⲣⲟⲥ ⲉⲡⲟⲗⲉⲙⲓ ⲙⲛ̅ⲟⲩϩⲉⲑⲛⲟⲥ. Ⲟⲩϩⲟⲟⲩ ⲛ̅ⲕⲁⲕⲉ ϩⲓϭⲟⲥⲙ̅. ⲟⲩⲑⲗⲓⲯⲓⲥ ⲙⲛ̅ⲟⲩ-ϣⲧⲟⲣⲧⲣ̅. ⲁⲩⲱ ⲟⲩⲛⲟϭ ⲛ̅ⲑⲙ̅ⲕⲟ ϩⲓϫⲙ̅ⲡⲕⲁϩ. Ⲛ̅ϩⲉⲑⲛⲟⲥ ⲧⲏⲣⲟⲩ ⲁⲩϣⲧⲟⲣⲧⲣ̅ ⲉⲩⲣ̅ϩⲟⲧⲉ ϩⲏⲧⲟⲩ ⲛ̅ⲛⲉⲩⲡⲉⲑⲟⲟⲩ ⲁⲩⲥⲃ̅ⲧⲱⲧⲟⲩ ⲉⲧⲁⲕⲟⲟⲩ. ⲁⲩⲱ ⲁⲩⲱϣ ⲉϩⲣⲁⲓ ⲉⲡⲛⲟⲩⲧⲉ.
(0/3) Ⲉⲃⲟⲗϫⲉ ϩⲙ̅ⲡⲉⲩϩⲣⲟⲟⲩ ⲁⲩⲕⲟⲩⲓ ⲙ̅ⲡⲏⲅⲏ ϣⲱⲡⲉ ⲉⲩⲛⲟϭ ⲛ̅ⲉⲓⲉⲣⲟ ⲙ̅ⲙⲟⲟⲩ ⲉϥϣⲟⲩⲟ. ⲡⲟⲩⲟⲉⲓⲛ ⲙⲛ̅ⲡⲣⲏ ⲁⲩϣⲁ ⲛⲉⲧⲑⲃ̅ⲃⲓⲏⲩ ⲁⲩϫⲁⲥⲧⲟⲩ ⲛ̅ⲗⲁϣⲁⲛⲉ ⲇⲉ ⲁⲩⲟϫⲙⲟⲩ. Ⲛ̅ⲧⲉⲣⲉⲘⲁⲣⲇⲟⲩⲭⲁⲓⲟⲥ ⲛⲁⲩ ⲉⲡⲉⲓⲣⲁⲥⲟⲩ ⲙⲛ̅ⲛ̅ⲟⲩⲁϩⲥⲁϩⲛⲉ ⲛ̅ⲧⲉⲡⲛⲟⲩⲧⲉ ⲁϥⲙⲟⲕⲙⲉⲕ ⲉⲣⲟϥ ϩⲣⲁⲓ ϩⲙ̅ⲡⲉϥϩⲏⲧ ⲉⲧⲣⲉϥⲉⲓⲙⲉ ⲙ̅ⲙⲟϥ ϩⲛ̅ⲟⲩⲱⲣϫ̅ ϣⲁⲧⲉⲩϣⲏ ⲉⲧⲛⲏⲩ.
(1/1) Ⲁⲩⲱ ⲁϥϣⲱⲡⲉ ϩⲛ̅ⲛⲉϩⲟⲟⲩ ⲛ̅Ⲁⲣⲇⲁⲝⲉⲣⲝⲏⲥ ⲉⲧⲉⲡⲉⲓⲀⲣⲇⲁⲝⲉⲣⲝⲏⲥ ⲡⲁⲓ ⲉⲛⲧⲁϥⲣ̅ⲣ̅ⲣⲟ ϫⲓⲙⲡⲕⲁϩ ⲛ̅Ϩⲛ̅ⲧⲟⲩ ϣⲁϩⲣⲁⲓ ⲉⲀⲓⲑⲓⲟⲡⲓⲁ ⲉⲩⲛⲁⲣ̅ⲧⲟϣ ⲣ̅ⲕ̅ⲍ̅. ϩⲛ̅ⲛⲉϩⲟⲟⲩ ⲉⲛⲧⲁⲀⲣⲇⲁⲝⲉⲣⲝⲏⲥ ϩⲙⲟⲟⲥ ϩⲓϫⲙ̅ⲡⲉϥⲑⲣⲟⲛⲟⲥ ⲙ̅ⲃⲁⲥⲓⲗⲓⲕⲟⲛ ⲉⲧϩⲛ̅Ⲥⲟⲩⲥⲟⲥ ⲧⲡⲟⲗⲓⲥ. ϩⲛ̅ⲧⲣⲟⲙⲡⲉ ⲅ̅ ⲛ̅ⲧⲉⲧⲉϥ-ⲙⲛ̅ⲧⲣ̅ⲣⲟ. ⲁϥⲉⲓⲣⲉ ⲛ̅ⲟⲩⲇⲓⲡⲛⲟⲛ ⲛ̅ⲛⲉϥⲁⲣⲭⲱⲛ ⲙⲛ̅ⲛⲉϥϩⲙ̅ϩⲁⲗ ⲧⲏⲣⲟⲩ. ⲉⲣⲉⲛ̅ⲥⲧⲣⲁⲧⲓⲗⲁⲧⲏⲥ ⲛ̅ⲙ̅Ⲡⲉⲣⲥⲟⲥ ⲙⲛ̅ⲙ̅Ⲙⲏⲇⲟⲥ ⲙ̅ⲡⲉϥⲙ̅ⲧⲟ ⲉⲃⲟⲗ. ⲙⲛ̅ⲛ̅ⲥⲁⲧⲣⲁⲡⲏⲥ ⲛ̅ⲛⲉⲧⲟϣ. ⲉⲧⲣⲉⲩϭⲱϣⲧ̅ ⲉⲡⲟⲩⲱⲱⲗⲉ ⲛ̅ⲧⲉϥⲙⲛ̅ⲧⲣ̅ⲣⲟ ⲉⲡⲉⲟⲟⲩ ⲙⲛ̅ⲡⲧⲁⲓⲟ ⲛ̅ⲧⲉⲧⲉϥⲙ̅ⲡϣⲁ. ⲛ̅ϩⲟⲟⲩ ⲉⲛⲁϣⲱⲟⲩ ⲉⲧⲉ ⲣ̅ⲟ̅.
(1/2) Ⲁⲩⲱ ⲛ̅ⲧⲉⲣⲉⲛⲉⲓϩⲟⲟⲩ ϫⲱⲕ ⲉⲃⲟⲗ ⲁⲡⲣ̅ⲣⲟ ⲉⲓⲣⲉ ⲛ̅ⲕⲉⲇⲓⲡⲛⲟⲛ ⲙ̅ⲡⲗⲁⲟⲥ ⲧⲏⲣϥ̅ ⲉⲧϩⲛ̅Ⲥⲟⲩⲥⲟⲥ ⲧⲡⲟⲗⲓⲥ ϫⲓⲙⲡⲛⲟϭ ϣⲁⲡⲕⲟⲩⲓ ⲛ̅ⲥⲁϣϥ̅ ⲛ̅ϩⲟⲟⲩ ϩⲛ̅ⲧⲁⲩⲗⲏ ⲙ̅ⲡϣϣⲏⲛ ⲉⲧϩⲁⲧⲙ̅ⲡⲡⲁⲗⲗⲁⲧⲓⲟⲛ. Ϩⲁⲛϩⲏⲛⲉ ⲉⲩⲟⲩⲃⲁϣ ⲁⲩⲱ ⲛ̅ϭⲉⲗⲃⲉⲥⲓ ⲛⲉⲩⲁϣⲉ ⲡⲉ ⲉⲛ̅ⲥⲧⲩⲗⲗⲟⲥ ⲉϩⲁⲛⲱⲛⲉ ⲛ̅ϩⲟⲩⲁⲓⲛ ⲛⲉ. ⲁⲩⲱ ⲛ̅ⲁⲗⲱ ⲛ̅ϣⲛⲥ̅ ⲛ̅ϫⲏϭⲉ ⲉⲩⲉⲓ ⲉⲃⲟⲗ ϩⲓⲧⲛ̅ϩⲉⲛϣϭⲟⲩⲣ ⲛ̅ϩⲁⲧ. ⲁⲩⲱ ⲛⲉⲩⲛ̅ϩⲉⲛϭⲗⲟϭ ⲙ̅ⲙⲁⲩ ⲛ̅ⲉⲓⲉⲡⲛⲟⲩⲃ ⲁⲩⲱ ⲛ̅ϩⲁⲧ ⲉⲣⲉⲥⲁⲡⲉⲥⲏⲧ ⲙ̅ⲙⲟⲟⲩ ⲧⲟϭⲥ̅ ⲛ̅ⲁⲗⲁⲃⲁⲥⲧⲣⲟⲛ ⲙⲛ̅ⲁⲛⲁⲙⲏⲓ ⲙⲛ̅ⲱⲛⲉ ⲛ̅ⲭⲟⲩⲁⲓⲛ ⲉϥⲟⲩⲃⲁϣ ϩⲓⲕⲁⲙⲉ : Ⲥⲉⲥⲉ ⲇⲉ ⲉⲃⲟⲗ ϩⲛ̅ϩⲉⲛⲁⲡⲟⲧ ⲛ̅ⲛⲟⲩⲃ ⲟⲩⲁⲓ ⲙ̅ⲙⲟⲟⲩ ⲉϥⲟⲩⲟⲟⲧⲉ ⲉⲟⲩⲁⲓ. ϥϣⲟⲟⲡ ⲇⲉ ⲛ̅ϭⲓⲡⲏⲣⲡ̅ ⲙ̅ⲡⲣ̅ⲣⲟ ⲉⲛⲁϣⲱϥ ⲛ̅ϩⲟⲩⲟ ⲛ̅ⲑⲉ ⲉⲧϣⲟⲩⲣⲟⲥ ⲛ̅ⲧⲙⲛ̅ⲧⲛⲟϭ ⲛ̅ⲛϭⲓϫ ⲛⲁⲡⲣ̅ⲣⲟ. Ⲛⲉⲡϩⲁⲡ ⲇⲉ ⲡⲉ ⲙ̅ⲡⲥⲩⲙⲡⲟⲥⲓⲟⲛ ⲉⲕⲁⲙⲁ ⲛ̅ⲣⲱⲙⲉ ⲛⲓⲙ. ⲡⲣ̅ⲣⲟ ⲅⲁⲣ ⲁϥϩⲱⲛ ⲉⲧⲟⲟⲧⲟⲩ ⲉⲛⲉⲡⲣⲉⲥⲃⲩⲧⲉⲣⲟⲥ ⲛ̅ⲧⲉⲡⲉϥⲡⲁⲗⲗⲁⲧⲓⲟⲛ ⲉⲧⲣⲉⲟⲩⲟⲛ ⲛⲓⲙ ⲣ̅ⲕⲁⲧⲁⲡⲉϥⲟⲩⲱϣ. Ⲁⲩⲱ Ⲁⲥⲧⲓⲛ ⲙⲁⲩⲁⲁⲧⲥ̅ ⲁⲥⲣ̅ⲟⲩⲇⲓⲡⲛⲟⲛ ⲛ̅ⲛ̅ⲥϩⲓⲙⲉ ⲛ̅ⲧⲉⲡⲡⲁⲗⲗⲁⲧⲓⲟⲛ ⲙ̅ⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ.
(1/3) Ⲡⲙⲉϩⲥⲁϣϥ ⲇⲉ ⲛ̅ϩⲟⲟⲩ ⲉϥⲛⲏⲩ ⲉⲣⲉⲡϩⲏⲧ ⲙ̅ⲡⲣ̅ⲣⲟ ⲟⲩⲛⲟϥ ϩⲓⲧⲙ̅ⲡⲥⲉⲏⲣⲡ̅ ⲁϥϩⲱⲛ ⲉⲘⲉⲑⲟⲩⲙⲁⲛ ⲙⲛ̅Ⲃⲓⲥⲑⲁ ⲙⲛ̅Ϩⲁⲣⲃⲟⲛⲁ ⲙⲛ̅Ⲃⲁⲕⲧⲁ ⲙⲛ̅Ⲁⲃⲁⲕⲧⲁ ⲙⲛ̅Ⲥⲉⲑⲁⲣ ⲙⲛ̅Ⲭⲁⲣⲕⲉⲥ ⲉⲧⲉⲡⲥⲁϣϥ ⲛ̅ⲥⲓⲟⲩⲣ ⲛⲉ ⲉⲩϣⲙ̅ϣⲉ ϩⲱⲱϥ ⲛ̅Ⲁⲣⲇⲁⲝⲉⲣⲝⲏⲥ ⲡⲣ̅ⲣⲟ. ⲉⲉⲛⲀⲥⲧⲓⲛ ⲧⲣ̅ⲣⲱ ϩⲓⲡϩⲟ ⲙ̅ⲡⲣ̅ⲣⲟ ⲧⲁⲣⲉⲥⲟⲩⲡⲉⲥⲥⲁⲓⲉ ⲉⲃⲟⲗ ϩⲁⲑⲏ ⲙ̅ⲡⲗⲁⲟⲥ ⲧⲏⲣϥ̅ ⲁⲩⲱ ⲛ̅ⲛ̅ⲁⲣⲭⲱⲛ.ⲟⲩⲥⲁⲓⲉ ⲉⲙⲁⲧⲉ ⲅⲁⲣ ⲡⲉ ⲡⲉⲥⲥⲙⲟⲧ. ⲁⲩⲱ ⲙ̅ⲡⲉⲀⲥⲧⲓⲛ ⲧⲣ̅ⲣⲱ ⲥⲱⲧⲙ̅ ⲛ̅ⲥⲱⲟⲩ ⲉⲃⲱⲕ ⲉϩⲟⲩⲛ ⲙⲛ̅ⲛⲉⲥⲓⲟⲩⲣ. Ⲡⲣⲣⲟ ⲁϥⲙ̅ⲕⲁϩ ⲛ̅ϩⲏⲧ ⲁⲩⲱ ⲁϥϭⲱⲛⲧ : Ⲡⲉϫⲉⲡⲣ̅ⲣⲟ ⲛ̅ⲛⲉϥϣⲃⲉⲉⲣ ϫⲉ ⲧⲁⲓ ⲧⲉ ⲑⲉ ⲉⲛⲧⲁⲀⲥⲧⲓⲛ ϣⲁϫⲉ. ⲁⲩⲱ ⲡⲣ̅ⲣⲟ ⲁϥⲧⲁⲩⲉⲟⲩⲛⲟⲙⲟⲥ ⲙⲛ̅ⲟⲩⲕⲣⲓⲥⲓⲥ ⲉⲛ̅ⲁⲣⲭⲱⲛ. Ⲁⲣⲕⲉⲥⲁⲓⲟⲥ ⲇⲉ ⲁϥϯⲡⲉϥⲟⲩⲟⲓ ⲉⲣⲟϥ ⲙⲛ̅Ⲍⲁⲗⲁⲑⲁⲓⲟⲥ. ⲙⲛ̅Ⲙⲁⲗⲏⲥⲉⲁⲣ ⲛ̅ⲁⲣⲭⲱⲛ ⲛ̅ⲙ̅Ⲡⲉⲣⲥⲟⲥ ⲙⲛ̅ⲙ̅Ⲙⲏⲇⲟⲥ ⲛⲉⲧϩⲏⲛ ⲉⲡⲣ̅ⲣⲟ ⲛ̅ϣⲟⲣⲡ̅ ⲉⲧϩⲙⲟⲟⲥ ϩⲓⲧⲟⲩⲱϥ.
(1/4) ⲁⲩϩⲱⲛ ⲉⲧⲟⲟⲧϥ̅ ⲛ̅ⲛⲛⲟⲙⲟⲥ ⲛⲁⲓ ⲉϣϣⲉ ⲉⲧⲣⲉϥⲁⲁⲩ ⲛⲀⲥⲧⲓⲛ ⲧⲣ̅ⲣⲱ. ϫⲉ ⲙ̅ⲡⲥ̅ⲉⲓⲣⲉ ⲛ̅ⲛⲉⲧⲉⲡⲣ̅ⲣⲟ ϫⲱ ⲙ̅ⲙⲟⲟⲩ ⲛⲁⲥ ⲉⲃⲟⲗ ϩⲓⲧⲛ̅ⲛⲉϥⲥⲓⲟⲩⲣ : Ⲁⲩⲱ ⲁⲘⲟⲩⲭⲁⲓⲟⲥ ϫⲟⲟⲥ ⲙ̅ⲡⲣ̅ⲣⲟ ⲙ̅ⲙⲁⲧⲉ ⲁⲛ ⲡⲉⲛⲧⲁⲀⲥⲧⲓⲛ ⲧⲣ̅ⲣⲱ ϫⲓⲧϥ̅ ⲛ̅ϭⲟⲛⲥ. ⲁⲗⲗⲁ ⲛ̅ⲕⲉⲁⲣⲭⲱⲛ ⲧⲏⲣⲟⲩ ⲙ̅ⲡⲣ̅ⲣⲟ ⲁϥⲧⲁⲩⲟ ⲉⲣⲟⲟⲩ ⲛ̅ⲛϣⲁϫⲉ ⲛ̅ⲧⲉⲣⲣⲱ. ⲁⲩⲱ ⲛ̅ⲑⲉ ⲉⲧⲉⲙ̅ⲡⲥ̅ⲥⲱⲧⲙ̅ ⲛⲁϥ. ⲁⲩⲱ ⲙ̅ⲡⲟⲟⲩ ⲛⲉⲭⲱⲣⲁ ⲛⲙ̅Ⲡⲉⲣⲥⲟⲥ ⲙⲛ̅ⲙ̅Ⲙⲏⲇⲟⲥ ⲙⲁⲣⲟⲩⲥⲱⲧⲙ̅ ⲉⲛⲉⲧⲉⲣⲉⲡⲣ̅ⲣⲟ ϫⲱ ⲙ̅ⲙⲟⲟⲩ. ϫⲉ ⲁⲩⲥⲱϣ ϣⲱⲡⲉ ϩⲛ̅ⲛⲥϩⲓⲙⲉ ⲛⲛⲟϭ ⲛ̅ⲛⲉⲩϩⲁⲓ. Ⲙⲁⲣⲉϥⲟⲩⲉϩⲥⲁϩⲛⲉ ϩⲛ̅ⲟⲩⲉϩⲥⲁϩⲛⲉ ⲙ̅ⲙⲛⲧⲉⲣⲟ. ⲁⲩⲱ ⲙⲁⲣⲉϥⲥϩⲁⲓ ⲕⲁⲧⲁⲡⲛⲟⲙⲟⲥ ⲛⲙ̅Ⲙⲏⲇⲟⲥ ⲙⲛ̅ⲙ̅Ⲡⲉⲣⲥⲟⲥ. ⲛ̅ⲧⲉⲧⲙ̅ⲧⲣ̅ⲣⲱ ⲃⲱⲕ ⲉϩⲟⲩⲛ ϣⲁⲡⲣⲣⲟ Ⲁⲣⲇⲁⲝⲉⲣⲝⲏⲥ. ⲁⲩⲱ ⲧⲉⲥⲙⲛ̅ⲧⲣ̅ⲣⲱ ⲙⲁⲣⲉⲡⲣ̅ⲣⲟ ⲧⲁⲁⲥ ⲛ̅ⲟⲩⲥϩⲓⲙⲉ ⲉⲥⲥⲟⲧⲡ ⲉⲣⲟⲥ.
(1/5) Ⲁⲩⲱ ⲡϣⲁϫⲉ ⲙ̅ⲡⲣ̅ⲣⲟ ⲉⲧϥ̅ⲛⲁⲁⲁϥ ⲙⲁⲣⲟⲩⲥⲱⲧⲙ̅ ⲉⲣⲟϥ ϩⲛ̅ⲧⲉϥⲙⲛ̅ⲧⲉⲣⲟ ϫⲉ ⲟⲩⲙⲉⲉ ⲡⲉ ⲁⲩⲱ ⲛⲉϩⲓⲟⲙⲉ ⲧⲏⲣⲟⲩ ⲥⲉⲛⲁⲧⲙⲁⲓⲉⲛⲉⲩϩⲁⲓ ϫⲓⲛⲟⲩϩⲏⲕⲉ ϣⲁⲟⲩⲣⲙ̅ⲙⲁⲟ : Ⲡϣⲁϫⲉ ⲇⲉ ⲣ̅ⲁⲛⲁϥ ⲙ̅ⲡⲣ̅ⲣⲟ ⲙⲛ̅ⲛⲁⲣⲭⲱⲛ ⲁϥⲉⲓⲣⲉ ⲕⲁⲧⲁⲑⲉ ⲉⲛⲧⲁⲘⲟⲩⲭⲁⲓⲟⲥ ϣⲁϫⲉ. ⲁϥϫⲟⲟⲩ ⲉⲃⲟⲗ ϩⲛ̅ⲧⲉϥⲙⲛ̅ⲧⲉⲣⲟ ⲧⲏⲣⲥ̅ ⲕⲁⲧⲁⲭⲱⲣⲁ ⲭⲱⲣⲁ ⲕⲁⲧⲁⲧⲉⲩⲁⲥⲡⲉ. ⲉⲧⲣⲉϩⲟⲧⲉ ϣⲱⲡⲉ ⲛⲁⲩ ϩⲛ̅ⲛⲉⲩⲏⲓ.
(2/1) Ⲁⲩⲱ ⲙⲛ̅ⲛⲥⲁⲛⲉⲓϣⲁϫⲉ ⲡⲣ̅ⲣⲟ ⲁϥϩⲣⲟⲕ ⲉⲃⲟⲗ ϩⲙ̅ⲡⲉϥϭⲱⲛⲧ. ⲁϥⲣ̅ⲡⲙⲉⲉⲩⲉ ⲛ̅Ⲁⲥⲧⲓⲛ ⲛ̅ⲑⲉ ⲉⲛⲧⲁⲥⲁⲁⲥ. ⲁⲩⲱ ⲛ̅ⲑⲉ ⲛ̅ⲛⲉⲛⲧⲁⲥϭⲁⲓⲟ ⲛ̅ϩⲏⲧⲟⲩ : Ⲡⲉϫⲉⲛ̅ⲇⲓⲁⲕⲟⲛⲟⲥ ⲙ̅ⲡⲣ̅ⲣⲟ ϫⲉ ⲙⲁⲣⲟⲩⲕⲱⲧⲉ ⲛ̅ⲥⲁϩⲉⲛϣⲉⲉⲣⲉ ϣⲏⲙ ⲛ̅ⲛ̅ⲁⲧⲧⲱⲗⲙ̅ ⲙ̅ⲡⲣ̅ⲣⲟ ⲉⲛⲁⲛⲟⲩⲟⲩ ϩⲙ̅ⲡⲉⲩϩⲣ̅ⲃ̅. ⲁⲩⲱ ⲡⲣ̅ⲣⲟ ⲙⲁⲣⲉϥⲧⲁϩⲟ ⲉⲣⲁⲧⲟⲩ ⲛ̅ϩⲉⲛⲅⲟⲙⲁⲣⲭⲏⲥ ϩⲛ̅ⲛⲉⲭⲱⲣⲁ ⲧⲏⲣⲟⲩ ⲛ̅ⲧⲙⲛ̅ⲧⲉⲣⲟ. ⲛ̅ⲥⲉⲥⲱⲧⲡ̅ ⲛ̅ϩⲉⲛϣⲉⲉⲣⲉ ϣⲏⲙ ⲙ̅ⲡⲁⲣⲑⲉⲛⲟⲥ ⲉⲛⲉⲥⲱⲟⲩ ϩⲙ̅ⲡⲉⲩϩⲣ̅ⲃ̅ ⲉⲤⲟⲩⲥⲟⲥ ⲧⲡⲟⲗⲓⲥ ⲡⲙⲁ ⲛ̅ⲛⲉϩⲓⲟⲙⲉ. ⲛ̅ⲥⲉⲧⲁⲁⲩ ⲉⲧⲟⲟⲧϥ̅ ⲙ̅ⲡⲉⲥⲓⲟⲩⲣ ⲙ̅ⲡⲣ̅ⲣⲟ ⲡⲉⲫⲩⲗⲁⲝ ⲛ̅ⲛⲉϩⲓⲟⲙⲉ ⲛ̅ⲥⲉϯ ⲛⲁⲩ ⲛ̅ⲟⲩⲥⲙⲏⲅⲙⲁ ⲁⲩⲱ ⲡⲕⲉⲥⲉⲉⲡⲉ ⲛ̅ⲛϣⲙ̅ϣⲉ. Ⲧⲉⲥϩⲓⲙⲉ ⲉⲧⲛⲁⲣ̅ⲁⲛⲁϥ ⲙ̅ⲡⲣ̅ⲣⲟ ⲣ̅ⲡϩⲱⲃ. Ⲁⲩⲉⲓⲣⲉ ϩⲓⲛⲁⲓ :
(2/2) Ⲁⲩⲱ ⲟⲩⲣⲱⲙⲉ ⲛ̅Ⲓⲟⲩⲇⲁⲓⲟⲥ ⲉϥϩⲛ̅Ⲥⲟⲩⲥⲟⲥ ⲧⲡⲟⲗⲓⲥ ⲉⲡⲉϥⲣⲁⲛ ⲡⲉ Ⲙⲁⲣⲇⲟⲭⲁⲓⲟⲥ. ⲡϣⲏⲣⲉ ⲛ̅Ⲓⲁⲓⲣⲓⲟⲥ. ⲡϣⲏⲣⲉ ⲛ̅Ⲥⲉⲙⲉⲉⲓ. ⲡϣⲏⲣⲉ ⲛ̅Ϭⲓⲥⲁⲓⲟⲥ ⲉⲃⲟⲗ ϩⲛ̅ⲧⲉⲫⲩⲗⲏ ⲛ̅Ⲃⲉⲛⲓⲁⲙⲓⲛ. ⲡⲉⲛⲧⲁⲚⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲁⲓⲭⲙⲁⲗⲱⲧⲓⲍⲉ ⲙ̅ⲙⲟϥ. ⲉⲣⲉⲟⲩϣⲉⲉⲣⲉ ϣⲏⲙ ϣⲟⲟⲡ ⲛⲁϥ ⲉϥⲥⲁⲁⲛϣ ⲙ̅ⲙⲟⲥ. ⲧϣⲉⲉⲣⲉ ⲛ̅Ⲁⲙⲉⲓⲛⲁⲇⲁⲃ ⲡⲥⲟⲛ ⲙ̅ⲡⲉϥⲉⲓⲱⲧ ⲉⲡⲉⲥⲣⲁⲛ ⲡⲉ Ⲉⲥⲑⲏⲣ. Ϩⲙ̅ⲡⲧⲣⲉⲛⲉⲥⲉⲓⲟⲧⲉ ⲇⲉ ⲥⲱⲕ ⲉⲃⲟⲗ ⲁϥⲡⲁⲓⲧⲉⲩⲉ ⲙ̅ⲙⲟⲥ ⲛⲁϥ ⲉⲩⲥϩⲓⲙⲉ ⲁⲩⲱ ⲧϣⲉⲉⲣⲉ ϣⲏⲙ ⲉⲛⲉⲛⲁⲛⲟⲩⲥ ⲡⲉ ϩⲙ̅ⲡⲉⲥϩⲣⲃ̅: Ⲛ̅ⲧⲉⲣⲟⲩⲥⲱⲧⲙ̅ ⲇⲉ ⲉⲡⲉⲡⲣⲟⲧⲁⲕⲙⲁ ⲙ̅ⲡⲣ̅ⲣⲟ. ϩⲉⲛϣⲉⲉⲣⲉ ϣⲏⲙ ⲉⲛⲁϣⲱⲟⲩ ⲁⲩⲥⲟⲟⲩϩⲟⲩ ⲉⲤⲟⲩⲥⲟⲥ ⲧⲡⲟⲗⲓⲥ ⲧⲉⲧϩⲁⲧⲛ̅Ⲅⲁⲓ. ⲁⲩⲱ Ⲉⲥⲑⲏⲣ ⲧⲣ̅ⲣⲱ ⲁⲩⲛ̅ⲧⲥ̅ ⲉⲣⲁⲧϥ̅ ⲛ̅Ⲅⲁⲓ ⲡⲉⲫⲩⲗⲁⲝ ⲛ̅ⲛⲉϩⲓⲟⲙⲉ. Ⲧϣⲉⲉⲣⲉ ϣⲏⲙ ⲁⲥⲣ̅ⲁⲛⲁϥ ⲁⲥϭⲛ̅ⲭⲁⲣⲓⲥ ⲛ̅ⲛⲁϩⲣⲁϥ. ⲁϥϭⲉⲡⲏ ⲉⲧⲣⲉⲥⲣⲱϣⲉ ⲛ̅ϩⲱⲃ ⲛⲓⲙ ⲉⲧⲥ̅ⲣ̅ⲭⲣⲓⲁ ⲙ̅ⲙⲟⲥ ⲛ̅ⲟⲩⲥⲙⲏⲅⲙⲁ ⲁⲩⲱ ⲧⲉϩⲣⲉ ⲉⲧⲏⲡ ⲉⲣⲟⲥ. ⲁⲩⲱ ⲉϯϭⲁⲩⲱⲛⲉ ⲍ̅ ⲛⲁⲥ ⲉⲃⲟⲗ ϩⲙ̅ⲡⲡⲁⲗⲗⲁⲧⲓⲟⲛ ⲉⲩⲥⲟⲧⲡ̅. ⲁⲩⲱ ⲉⲧⲱϣ ⲉⲣⲟⲟⲩ ⲉⲛ̅ⲛⲧⲁⲙⲓⲟⲛ ⲉⲧⲛⲉⲥⲱⲟⲩ ⲙ̅ⲡⲙⲁ ⲛ̅ⲛⲉϩⲓⲟⲙⲉ.
(2/3) Ⲉⲥⲑⲏⲣ ⲇⲉ ⲙ̅ⲡⲥ̅ϫⲉⲟⲩϣⲁϫⲉ ⲛ̅ⲟⲩⲱⲧ ⲉⲧⲃⲉⲡⲉⲥⲗⲁⲟⲥ ⲁⲩⲱ ⲡⲉⲥⲙⲓⲥⲉ. ϫⲉ ⲁⲘⲁⲣⲇⲟⲩⲭⲁⲓⲟⲥ ⲁϥⲟⲩⲉϩⲥⲁϩⲛⲉ ⲉⲣⲟⲥ ⲉⲧⲙ̅ⲧⲁⲩⲟϥ. Ⲙⲁⲣⲇⲟⲩⲭⲁⲓⲟⲥ ⲇⲉ ⲛ̅ⲧⲟϥ ϣⲁϥⲛⲁ ϩⲟⲟⲩ ϩⲟⲟⲩ ⲉϥⲛⲏⲩ ϩⲁⲣⲱⲥ ⲛ̅ⲧⲁⲩⲗⲏ ⲙ̅ⲡⲙⲁ ⲛ̅ⲛⲉϩⲓⲟⲙⲉ ⲉⲧⲣⲉϥϣⲓⲛⲉ ⲉⲡⲟⲩϫⲁⲓ ⲛ̅Ⲉⲥⲑⲏⲣ ⲁⲩⲱ ⲉⲥⲱⲧⲙ̅ ϫⲉ ⲟⲩ ⲡⲉⲧⲛⲁϣⲱⲡⲉ ⲛⲙ̅ⲙⲁⲥ. Ⲁⲩⲱ ⲉⲣϣⲁⲛⲟⲩⲁ ⲛ̅ⲛ̅ϣⲉⲉⲣⲉ ⲣ̅ⲁⲗⲱⲧ ⲉⲃⲱⲕ ⲉϩⲟⲩⲛ ⲉⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ ⲛ̅ⲧⲉⲣⲉⲥⲉⲓⲣⲉ ⲛ̅ⲛⲉⲓⲉⲃⲟⲧ ⲓ̅ⲃ̅ ⲛ̅ⲥⲙⲏⲅⲙⲁ. ⲡⲁⲓ ⲅⲁⲣ ⲡⲉ ⲡⲛⲁⲩ ⲉⲧⲧⲏϣ ⲉⲡⲥⲃ̅ⲧⲱⲧⲟⲩ. ⲡⲉϣⲁⲩⲟⲩⲁϩⲙⲉϥ ϫⲉ ⲥⲟⲟⲩ ⲛ̅ⲉⲃⲟⲧ ⲉⲡⲙⲩⲣⲣⲟⲛ ⲕⲉⲥⲟⲟⲩ ⲛ̅ⲉⲃⲟⲧ ⲉⲡⲥⲟϭⲛ̅ : ⲙⲛ̅ⲛ̅ⲥⲱⲥ ⲇⲉ ⲁⲩⲕⲁⲁⲥ ⲉϩⲟⲩⲛ ⲉⲁϩⲉⲣⲁⲧϥ̅ ϩⲓⲑⲏ ⲙ̅ⲡⲣ̅ⲣⲟ ⲉⲁⲩϯ ⲛⲁⲥ ⲛ̅ϩⲱⲃ ⲛⲓⲙ ⲉⲧⲥ̅ⲟⲩⲁϣⲟⲩ ⲉⲃⲟⲗ ϩⲙ̅ⲡⲙⲁ ⲛ̅ⲛⲉϩⲓⲟⲙⲉ. Ⲉϣⲁⲥⲉⲓ ⲉϩⲟⲩⲛ ⲛ̅ⲣⲟⲩϩⲉ. ⲙ̅ⲡⲉϥⲣⲁⲥⲧⲉ ⲇⲉ ϣⲁⲥⲧⲥ̅ⲧⲟ ⲉⲡⲙⲁ ⲛ̅ⲛⲉϩⲓⲟⲙⲉ ⲁⲗⲗⲁ ⲡⲙⲉϩⲥⲛⲁⲩ ⲉⲃⲟⲗ ⲛ̅ϩⲏⲧⲟⲩ ⲉⲧϩⲁⲧⲉⲝⲟⲩⲥⲓⲁ ⲙ̅ⲡⲉⲥⲓⲟⲩⲣ ⲙ̅ⲡⲣ̅ⲣⲟ Ⲥⲁⲁⲅⲁⲥ ⲡⲉⲫⲩⲗⲁⲝ ⲛ̅ⲛⲉϩⲓⲟⲙⲉ. ⲁⲩⲱ ⲛ̅ⲛⲉⲥⲉⲓ ⲉϩⲟⲩⲛ ⲉⲣⲟϥ ⲟⲛ ϩⲓⲃⲟⲗ ⲛ̅ⲧⲉⲡⲣ̅ⲣⲟ ϭⲛ̅ⲭⲁⲣⲓⲥ ⲛ̅ⲛⲁⲣϩⲁⲥ ⲁⲩⲱ ⲉϥⲙⲟⲩⲧⲉ ⲉⲣⲟⲥ.
(2/4) Ⲉⲓⲥ Ⲉⲥⲑⲏⲣ ⲧϣⲛ̅Ⲁⲃⲓϩⲁⲗ ⲛ̅ⲧⲉⲡⲥⲟⲛ ⲙ̅ⲡⲉϥⲉⲓⲱⲧ Ⲙⲁⲣⲇⲟⲩⲭⲁⲓⲟⲥ ⲉⲧϥ̅ⲥⲁⲁⲛϣ ⲙ̅ⲙⲟⲥ : Ϩⲟⲧⲁⲛ ⲁⲥⲣ̅ⲡⲉⲥⲁⲗⲱⲧ ⲉⲃⲱⲕ ⲉϩⲟⲩⲛ ⲉⲡⲣ̅ⲣⲟ ⲙ̅ⲡⲥ̅ϫⲓϣϣⲱⲟⲩ ⲉⲗⲁⲁⲩ ⲥⲁⲃⲟⲗ ⲙ̅ⲡⲉⲧⲉⲣⲉⲡⲥⲓⲟⲩⲣ ⲙ̅ⲡⲣ̅ⲣⲟ Ⲅⲁⲓ ⲡⲉⲫⲩⲗⲁⲝ ⲛ̅ⲛⲉϩⲓⲟⲙⲉ ϣⲟϫⲛⲉ ⲉⲣⲟⲥ. ⲁⲩⲱ ⲟⲩⲟⲛ ⲛⲓⲙ ⲉⲧⲛⲁⲩ ⲉⲣⲟⲥ ⲉϩⲛⲁⲥ ⲙ̅ⲡⲉϥϩⲟ. Ⲧⲁⲓ ϭⲉ ⲧⲉ ⲑⲉ ⲉⲛⲧⲁⲩⲉⲓⲛⲉ ⲛ̅Ⲉⲥⲑⲏⲣ ⲉϩⲟⲩⲛ ⲉⲡⲡⲁⲗⲗⲁⲧⲓⲟⲛ ⲙ̅ⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ. ϩⲙ̅ⲡⲙⲉϩⲙⲛ̅ⲧⲥⲛⲟⲟⲩⲥ ⲛ̅ⲛⲉⲃⲟⲧ ⲉⲧⲉⲀⲇⲁⲣ ⲡⲉ. ϩⲛ̅ⲧⲙⲉϩⲥⲁϣϥⲉ ⲛ̅ⲣⲟⲙⲡⲉ ⲛ̅ⲧⲉϥⲙⲛ̅ⲧⲉⲣⲟ. Ⲁⲩⲱ ⲡⲣ̅ⲣⲟ ⲁϥⲟⲩⲉϣⲈⲥⲑⲏⲣ ⲁⲥϭⲓⲛⲉ ⲛ̅ⲟⲩⲭⲁⲣⲓⲥ ⲡⲁⲣⲁⲙ̅ⲡⲁⲣⲑⲉⲛⲟⲥ ⲧⲏⲣⲟⲩ. Ⲁϥϯ ⲉϫⲱⲥ ⲛ̅ⲧⲉϭⲣⲏⲡⲉ ⲛ̅ⲧⲉⲣⲣⲱ : Ⲡⲣⲣⲟ ⲁϥⲉⲓⲣⲉ ⲛ̅ⲟⲩϩⲟⲟⲡ ⲉⲛⲉϥϣⲃⲉⲉⲣ. ⲙⲛ̅ⲛⲉϥⲛⲟϭ ⲛ̅ⲥⲁϣϥ ⲛ̅ϩⲟⲟⲩ. Ⲡⲅⲁⲙⲟⲥ ⲛ̅Ⲉⲥⲑⲏⲣ ⲁϥϫⲁⲥⲧϥ̅. ⲁϥⲉⲓⲣⲉ ⲛ̅ⲟⲩⲕⲱ ⲉⲃⲟⲗ ⲛ̅ⲛⲉⲧϩⲁⲧⲉϥⲙⲛ̅ⲧⲉⲣⲟ. Ⲉⲥⲑⲏⲣ ⲇⲉ ⲙ̅ⲡⲥ̅ⲟⲩⲱⲛϩ̅ ⲉⲃⲟⲗ ⲛ̅ⲧⲉⲥⲡⲟⲗⲓⲥ ⲧⲁⲓ ⲅⲁⲣ ⲧⲉ ⲑⲉ ⲛ̅ⲧⲁⲘⲁⲣⲇⲟⲩⲭⲁⲓⲟⲥ ϩⲱⲛ ⲉⲧⲟⲟⲧⲥ̅ ⲉⲧⲣⲉⲥⲣ̅ϩⲟⲧⲉ ϩⲏⲧϥ̅ ⲙ̅ⲡⲛⲟⲩⲧⲉ ⲛⲥ̅ⲉⲓⲣⲉ ⲛ̅ⲛⲉϥⲡⲣⲟⲥⲧⲁⲅⲙⲁ ⲛ̅ⲑⲉ ⲟⲛ ⲉⲧⲥ̅ϣⲟⲟⲡ ⲛⲙ̅ⲙⲁϥ ⲁⲩⲱ Ⲉⲥⲑⲏⲣ ⲙ̅ⲡⲥ̅ϣⲓⲃⲉ ⲛ̅ⲛⲉⲥⲥⲙⲟⲧ : Ⲁⲩⲙ̅ⲕⲁϩ ⲛ̅ϩⲏⲧ ⲛ̅ϭⲓⲡⲉⲥⲓⲟⲩⲣ ⲥⲛⲁⲩ ⲙ̅ⲡⲣ̅ⲣⲟ ⲛ̅ⲁⲣⲭⲓⲥⲱⲙⲁⲧⲟⲫⲩⲗⲁⲝ ⲉⲃⲟⲗϫⲉ Ⲙⲁⲣⲇⲟⲩⲭⲁⲓⲟⲥ ⲁϥϫⲓⲥⲉ ⲁⲩⲱ ⲁⲩⲕⲱⲧⲉ ⲛ̅ⲥⲁⲧⲉϩⲓⲏ ⲙ̅ⲙⲟⲩⲟⲩⲧ ⲛ̅Ⲁⲣⲇⲁⲝⲉⲣⲝⲏⲥ ⲡⲣ̅ⲣⲟ. ⲁϥⲧⲁⲙⲉⲘⲁⲣⲇⲟⲩⲭⲁⲓⲟⲥ ⲉⲡϣⲁϫⲉ. ⲁϥⲧⲁⲩⲟϥ ⲉⲈⲥⲑⲏⲣ. Ⲁⲩⲱ ⲧⲣ̅ⲣⲱ ⲁⲥⲟⲩⲟⲛϩϥ̅ ⲉⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ ⲉⲧⲃⲉⲧⲉⲡⲓⲃⲟⲩⲗⲏ. Ⲡⲣ̅ⲣⲟ ⲁϥϩⲉⲧⲁⲍⲉ ⲙ̅ⲡⲉⲥⲓⲟⲩⲣ ⲥⲛⲁⲩ ⲉⲁϥⲁϣⲧⲟⲩ. Ⲁⲩⲱ ⲡⲣ̅ⲣⲟ ⲁϥⲟⲩⲉϩⲥⲁϩⲛⲉ ⲉⲕⲁⲧⲁⲭⲱⲣⲓⲍⲉ ⲉⲩⲣ̅ⲡⲙⲉⲉⲩⲉ ⲛ̅ⲧⲃⲓⲃⲗⲓⲟⲑⲏⲕⲏ ⲙ̅ⲡⲣ̅ⲣⲟ. ⲉⲧⲃⲉⲡⲡⲉⲧⲛⲁⲛⲟⲩϥ ⲙ̅Ⲙⲁⲣⲇⲟⲩⲭⲁⲓⲟⲥ ϩⲛ̅ⲟⲩϣⲟⲩϣⲟⲩ:
(3/1) Ⲙⲛ̅ⲛⲥⲁⲛⲁⲓ ⲡⲣ̅ⲣⲟ ⲁϥϫⲓⲥⲉ ⲛ̅Ⲁⲙⲁⲛ ⲡϣⲏⲣⲉ ⲛ̅Ⲁⲙⲁⲇⲁⲛⲑⲟⲥ ⲡⲃⲟⲩⲕⲁⲓⲟⲥ. ⲁϥϯⲉⲟⲟⲩ ⲛⲁϥ ⲁⲩⲱ ϣⲁϥⲃⲱⲕ ⲉϩⲟⲩⲛ ⲛ̅ϣⲟⲣⲡ̅ ⲙ̅ⲡⲣ̅ⲣⲟ ⲟⲩⲧⲉⲛⲉϥϣⲃⲉⲉⲣ ⲧⲏⲣⲟⲩ. Ⲛⲉⲧϩⲛ̅ⲧⲁⲩⲗⲏ ⲧⲏⲣⲟⲩ ⲁⲩⲟⲩⲱϣⲧ ⲛⲁϥ. ⲧⲁⲓ ⲅⲁⲣ ⲧⲉ ⲑⲉ ⲉⲛⲧⲁⲡⲣ̅ⲣⲟ ⲟⲩⲉϩⲥⲁϩⲛⲉ ⲉⲧⲣⲉⲥϣⲱⲡⲉ : Ⲙⲁⲣⲇⲟⲩⲭⲁⲓⲟⲥ ⲇⲉ ⲙ̅ⲡϥ̅ⲟⲩⲱϣⲧ ⲛⲁϥ. Ⲛⲉⲧϩⲛ̅ⲧⲁⲩⲗⲏ ⲙ̅ⲡⲣ̅ⲣⲟ ⲁⲩϣⲁϫⲉ ⲙⲛ̅Ⲙⲁⲣⲇⲟⲩⲭⲁⲓⲟⲥ ⲉⲩϫⲱ ⲙ̅ⲙⲟⲥ. Ϫⲉ ⲁϩⲣⲟⲕ ϫⲉ ⲛⲅ̅ⲥⲱⲧⲙ̅ ⲁⲛ ⲛ̅ⲥⲁⲛⲉⲧⲉⲡⲣ̅ⲣⲟ ϫⲱ ⲙ̅ⲙⲟⲟⲩ. ⲛ̅ⲛⲉⲩϣⲁϫⲉ ⲛⲙ̅ⲙⲁϥ ⲙ̅ⲙⲏⲛⲉ ⲙ̅ⲡϥ̅ⲥⲱⲧⲙ̅ ⲛⲁⲩ. ⲀⲩⲧⲁⲙⲉⲀⲙⲁⲛ ϫⲉ ⲙ̅Ⲙⲁⲣⲇⲟⲩⲭⲁⲓⲟⲥ ⲥⲱⲧⲙ̅ ⲁⲛ ⲛ̅ⲥⲁⲛ̅ⲛϣⲁϫⲉ ⲙ̅ⲡⲣ̅ⲣⲟ. ⲁⲩⲧⲁⲙⲟϥ ⲅⲁⲣ ϫⲉ ⲟⲩⲒⲟⲩⲇⲁⲓ ⲡⲉ.
(3/2) Ⲁⲁⲙⲁⲛ ⲇⲉ ⲉⲓⲙⲉ ϫⲉ ⲙ̅Ⲙⲁⲣⲇⲟⲩⲭⲁⲓⲟⲥ ⲛⲁⲟⲩⲱϣⲧ ⲛⲁϥ ⲁⲛ. Ⲁⲙⲁⲛ ⲁϥϭⲱⲛⲧ ⲁⲩⲱ ⲁϥϫⲓϣⲟϫⲛⲉ ⲉⲧⲁⲕⲟ ⲛ̅ⲛⲒⲟⲩⲇⲁⲓ ⲧⲏⲣⲟⲩ ⲉⲧϩⲛ̅ⲧⲙⲛ̅ⲧⲉⲣⲟ ⲛ̅ⲛⲀⲣⲇⲁⲝⲉⲣⲝⲏⲥ : Ϩⲛ̅ⲧⲙⲉϩⲙⲛ̅ⲧⲥⲛⲟⲟⲩⲥ ⲛ̅ⲣⲟⲙⲡⲉ ⲉⲣⲉⲀⲣⲇⲁⲝⲉⲣⲝⲏⲥ ⲟ ⲛ̅ⲣ̅ⲣⲟ ⲁϥⲱϣ ⲛ̅ⲟⲩⲯⲩⲫⲓⲥⲙⲁ ⲁϥⲛⲟⲩϫⲉ ⲛ̅ⲟⲩϩⲟⲟⲩ ⲉⲃⲟⲗ ϩⲛ̅ⲟⲩϩⲟⲟⲩ. ⲁⲩⲱ ⲟⲩⲉⲃⲟⲧ ⲉⲃⲟⲗ ϩⲛ̅ⲟⲩⲉⲃⲟⲧ. ⲉⲧⲁⲕⲟ ⲙ̅ⲡⲅⲉⲛⲟⲥ ⲙ̅Ⲙⲁⲣⲇⲟⲩⲭⲁⲓⲟⲥ ⲁⲩⲱ ⲡⲉⲕⲗⲏⲣⲟⲥ ⲁϥϩⲉ ⲉϩⲣⲁⲓ ⲉϫⲛ̅ⲥⲟⲩⲙⲛ̅ⲧⲁϥⲧⲉ ⲙ̅ⲡⲉⲃⲟⲧ ⲉⲧⲉⲀⲇⲁⲣ ⲡⲉ. ⲁϥϣⲁϫⲉ ⲛ̅ϭⲓⲀⲙⲁⲛ ⲙⲛ̅ⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ ⲉϥϫⲱ ⲙ̅ⲙⲟⲥ. ϫⲉ ⲟⲩⲛⲟⲩϩⲉⲑⲛⲟⲩ ϣⲟⲟⲡ ⲉϥϫⲟⲟⲣⲉ ⲉⲃⲟⲗ ϩⲛ̅ⲛⲛϩⲉⲑⲛⲟⲥ ⲛ̅ⲧⲉⲕⲙⲛ̅ⲧⲉⲣⲟ ⲧⲏⲣⲥ̅. Ⲛⲉⲩⲛⲟⲙⲟⲥ ⲇⲉ ϣⲟⲃⲉ ⲡⲁⲣⲁⲛ̅ϩⲉⲑⲛⲟⲥ ⲧⲏⲣⲟⲩ. ⲛ̅ⲛⲟⲙⲟⲥ ⲙ̅ⲡⲣ̅ⲣⲟ ⲛ̅ⲥⲉⲥⲱⲧⲙ̅ ⲁⲛ ⲛ̅ⲥⲱⲟⲩ. ⲁⲩⲱ ⲛⲥ̅ⲣ̅ⲛⲟⲃⲉ ⲁⲛ ⲙ̅ⲡⲣ̅ⲣⲟ ⲉⲧⲣⲉϥⲕⲁⲁⲩ. Ⲉϣⲱⲡⲉ ϭⲉ ⲉϩⲛⲉⲡⲣ̅ⲣⲟ ⲡⲉ ⲙⲁⲣⲉϥⲧⲱϭⲉ ⲉⲃⲟⲗ ⲛ̅ⲟⲩⲥϩⲁⲓ ⲉⲧⲁⲕⲟⲟⲩ. Ⲁⲩⲱ ⲁⲛⲟⲕ ϯⲛⲁⲇⲓⲁⲅⲣⲁⲫⲉ ⲉⲡⲅⲁⲍⲱⲫⲩⲗⲁⲕⲓⲟⲛ ⲙ̅ⲡⲣ̅ⲣⲟ ⲙ̅ⲡⲣ̅ⲣⲟ ⲛ̅ⲟⲩⲧⲃⲁ ⲛ̅ϭⲓⲛ̅ϭⲱⲣ :
(3/3) Ⲡⲣⲣⲟ ⲇⲉ ⲁϥⲛ̅ⲡⲉϥⲝⲟⲩⲣ ⲉⲃⲟⲗ ⲁϥⲧⲁⲁϥ ⲉϩⲣⲁⲓ ⲉⲧⲟⲟⲧϥ̅ ⲛ̅Ⲁⲙⲁⲛ ⲡⲉⲧⲥ̅ϩⲁⲓ ⲉⲧⲃⲉⲛ̅Ⲓⲟⲩⲇⲁⲓ : Ⲁⲩⲱ ⲡⲉϫⲉⲡⲣ̅ⲣⲟ ⲛ̅Ⲁⲙⲁⲛ ϫⲉ ⲛ̅ϩⲟⲙⲛ̅ⲧ ⲙⲉⲛ ⲕⲁⲁⲩ ⲛⲁⲕ. ⲡϩⲉⲑⲛⲟⲥ ⲇⲉ ⲁⲣⲓⲣⲉ ⲛⲁϥ ⲛ̅ⲑⲉ ⲉⲧⲕ̅ⲟⲩⲁϣⲥ̅ : Ⲁϥⲙⲟⲩⲧⲉ ⲉⲛⲉⲅⲣⲁⲙⲙⲁⲧⲉⲩⲥ ⲙ̅ⲡⲣ̅ⲣⲟ ⲙ̅ⲡϣⲟⲣⲡ̅ ⲛ̅ⲉⲃⲟⲧ. ⲁⲩⲥϩⲁⲓ ⲕⲁⲧⲁⲑⲉ ⲉⲛⲧⲁⲀⲙⲁⲛ ⲟⲩⲉϩⲥⲁϩⲛⲉ ⲛ̅ⲛⲉⲥⲧⲣⲁⲧⲏⲅⲟⲥ. ⲙⲛ̅ⲛⲛⲁⲣⲭⲱⲛ ⲛ̅ⲛⲉⲭⲱⲣⲁ ⲧⲏⲣⲟⲩ. ϫⲓⲛϯⲛⲇⲓⲕⲏ ϣⲁϩⲣⲁⲓ ⲉⲡⲕⲁϩ ⲛ̅ⲛⲉϭⲟⲟϣ ϣⲉⲇⲟⲩ ⲧⲥⲁϣϥⲉ ⲛ̅ⲭⲱⲣⲁ. ⲛ̅ⲁⲣⲭⲱⲛ ⲛ̅ⲛϩⲉⲑⲛⲟⲥ ⲕⲁⲧⲁⲧⲉⲩⲗⲉⲝⲏⲥ ⲁⲩⲱ ⲡⲉⲥϩⲁⲓ ⲉⲁⲩⲧⲁⲩⲟϥ ϩⲙ̅ⲡⲣⲁⲛ ⲙ̅ⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ. ⲁⲩϫⲟⲟⲩⲥⲟⲩ ⲇⲉ ϩⲓⲧⲛ̅ⲛ̅ϩⲓⲡⲡⲉⲩⲥ. Ⲡⲁⲓ ⲡⲉ ⲡⲁⲛⲧⲓⲅⲣⲁⲫⲟⲛ ⲛ̅ⲧⲉⲡⲓⲥⲧⲟⲗⲏ : ϫⲉ Ⲁⲣⲇⲁⲝⲉⲣⲝⲏⲥ ⲡⲛⲟϭ ⲛ̅ⲣ̅ⲣⲟ. ⲛ̅ⲛ̅ⲥⲁⲧⲣⲁⲡⲏⲥ ⲙⲛ̅ⲛⲉⲩⲁⲣⲭⲱⲛ ⲧⲏⲣⲟⲩ ⲛ̅ⲧⲉⲛ̅ⲧⲟϣ ⲣ̅ⲕ̅ⲍ̅. ϫⲓⲛⲙ̅ⲡⲕⲁϩ ⲛ̅Ϩⲛ̅ⲧⲟⲩ ϣⲁϩⲣⲁⲓ ⲉⲧⲀⲓⲑⲓⲟⲡⲓⲁ ⲭⲁⲓⲣⲉ. Ⲁⲛⲅ̅ⲡⲇⲉⲥⲡⲟⲧⲁ ⲉϫⲛ̅ⲛ̅ⲗⲁⲟⲥ ⲉⲩⲟϣ. ⲉⲓⲃⲁⲥⲓⲗⲉⲩⲉ ⲉϫⲙ̅ⲡⲕⲁϩ ⲧⲏⲣϥ. ⲁⲩⲱ ϩⲙ̅ⲡⲧⲣⲁϣⲟⲩϣⲟⲩ ϩⲁⲧⲉⲝⲟⲩⲥⲓⲁ ⲉⲧⲛ̅ⲧⲟⲟⲧ. ⲁⲓⲧⲱϣ ⲉⲣ̅ⲣⲣⲟ ϩⲛ̅ⲟⲩⲙⲛ̅ⲧϩⲁⲕ ⲙⲛ̅ⲟⲩⲛⲁ. ⲁⲩⲱ ⲉⲧⲣⲁϯ ⲛ̅ⲧⲙⲛ̅ⲧⲉⲣⲟ. ϩⲱⲥⲧⲉ ⲛ̅ⲧⲉⲡⲟⲩⲉⲓ ⲡⲟⲩⲉⲓ ⲱⲛϩ̅ ⲛ̅ϩⲏⲧϥ̅ ⲉϥⲥϭⲣⲁϩⲧ. ⲉⲣⲉⲛ̅ϩⲓⲟⲟⲩⲉ ⲧⲏⲣⲟⲩ ⲧⲁϫⲣⲏⲩⲧ ϣⲁⲛⲉⲥⲧⲟϣ. ⲗⲟⲓⲡⲟⲛ ⲉⲥⲙ̅ⲛⲉⲑⲓⲣⲏⲛⲏ ⲛⲁⲩ. ⲧⲁⲓ ⲉⲧⲉⲣⲉⲣⲱⲙⲉ ⲛⲓⲙ ⲟⲩⲁϣⲥ̅. Ⲉⲛⲉⲓⲛⲁϫⲓϣⲟϫⲛⲉ ⲙⲛ̅ⲛⲁⲥⲩⲙⲃⲟⲩⲗⲟⲥ ⲉⲧⲃⲉⲑⲉ ⲉϯⲛⲁⲁⲁⲥ. ϩⲏⲡⲡⲉ ⲉⲓⲥ Ⲁⲙⲁⲛ ⲡⲁⲣⲓⲥⲧⲟⲥ ⲙ̅ⲡⲉϥⲧⲱⲣϩ̅. ⲉϥⲥⲟⲧⲡ̅ ϩⲛ̅ⲧⲉϥⲙⲉⲅⲁⲗⲟⲯⲩⲭⲉⲓⲁ ⲙⲛ̅ⲧⲉϥⲡⲓⲥⲧⲓⲥ. ⲡⲉⲧϫⲱⲕ ⲉⲃⲟⲗ ⲙ̅ⲡⲕⲉⲡⲣⲟⲥⲟⲡⲟⲛ ϩⲙ̅ⲡⲡⲁⲗⲗⲁⲧⲓⲟⲛ. Ⲁϥⲧⲁⲙⲓⲟⲛ ϫⲉ ⲟⲩⲛ̅ⲟⲩⲗⲁⲟⲥ ϣⲱⲡⲉ ϩⲛ̅ⲧⲙⲏⲧⲉ ⲛ̅ⲛⲉⲫⲩⲗⲏ ⲉϥϩⲱⲟⲩ. ⲛⲉϥⲛⲟⲙⲟⲥ ⲅⲁⲣ ⲥⲉϣⲟⲃⲉ ⲡⲁⲣⲁⲛ̅ϩⲉⲑⲛⲟⲥ ⲛⲓⲙ ⲉⲩⲕⲁⲛ̅ϩⲁⲡ ⲙ̅ⲡⲣ̅ⲣⲟ ⲛ̅ⲥⲱⲟⲩ. ⲛ̅ⲧⲉⲧⲛ̅ⲙⲛ̅ⲧⲉⲣⲟ ⲧⲙ̅ⲥⲙⲓⲛⲉ ⲉⲧⲃⲏⲏⲧⲟⲩ.
(3/4) Ⲁⲗⲗⲁ ⲁⲛⲉⲓⲙⲉ. ϫⲉ ⲡⲉⲓⲗⲁⲟⲥ ⲡⲁⲓ ⲟⲩⲁⲁⲧϥ̅ ⲡⲉⲧϯ ⲙⲛ̅ⲟⲩⲟⲛ ⲛⲓⲙ. ⲁⲩⲱ ⲛⲉⲛϩⲁⲡ ⲛ̅ⲥⲉⲥⲱⲧⲙ̅ ⲁⲛ ⲛ̅ⲥⲱⲟⲩ. ⲁⲩⲱ ϩⲙ̅ⲡⲧⲣⲉⲩⲙⲉⲥⲧⲉⲧⲉⲧⲉⲛⲡⲟⲗⲓⲧⲉⲓⲁ ⲛ̅ⲥⲉⲉⲓⲣⲉ ⲛ̅ⲙ̅ⲡⲉⲑⲟⲟⲩ ⲉⲧⲙ̅ⲕⲁⲧⲉⲓⲙⲛ̅ⲧⲉⲣⲟ ⲉⲥⲙⲓⲛⲉ. ⲁⲩⲱ ⲉϣⲱⲡⲉ ϩⲛ̅ⲟⲩⲥϭⲣⲁϩⲧ. Ⲁⲛⲟⲩⲉϩⲥⲁϩⲛⲉ ⲇⲉ ϫⲉⲕⲁⲥ ⲛⲉⲧⲉⲣⲉⲀⲙⲁⲛ ⲛⲁⲟⲩⲟⲛϩⲟⲩ ⲉⲃⲟⲗ ⲡⲉⲧϣⲟⲟⲡ ⲉϫⲛⲛⲉϩⲃⲏⲩⲉ ⲉϥⲟ ⲙ̅ⲙⲁϩⲥⲛⲁⲩ ⲛ̅ⲉⲓⲱⲧ ⲛⲁⲛ. ⲉⲧⲁⲕⲟⲟⲩ ⲧⲏⲣⲟⲩ ⲉⲡⲧⲏⲣϥ̅ ⲙⲛ̅ⲛⲉⲩϩⲓⲟⲙⲉ ⲙⲛ̅ⲛⲉⲩϣⲏⲣⲉ ϩⲛ̅ⲧⲥⲏϥⲉ ⲛ̅ⲛⲉⲩϫⲁϫⲉ ⲁϫⲛ̅ⲛⲁ ⲛⲓⲙ ϩⲓϯⲥⲟ ϩⲛ̅ⲥⲟⲩⲙⲛ̅ⲧⲁϥⲧⲉ ⲙ̅ⲡⲙⲁϩⲙⲛ̅ⲧⲥⲛⲟⲟⲩⲥ ⲛ̅ⲛⲉⲃⲟⲧ ⲉⲧⲉⲀⲇⲁⲣ ⲡⲉ ⲛ̅ⲧⲉⲓⲣⲟⲙⲡⲉ ⲉⲧϣⲟⲟⲡ ϫⲉⲕⲁⲥ ⲉⲧⲉⲧⲛⲉⲧⲁⲕⲟⲟⲩ. ⲛ̅ⲧⲉⲧⲛ̅ⲧⲣⲉⲩⲃⲱⲕ ⲧⲉⲛⲟⲩ ⲉϩⲉⲛϣⲁϥⲧⲉⲛⲉ ⲛ̅ⲟⲩϩⲟⲟⲩ ⲛ̅ⲟⲩⲱⲧ ϩⲛ̅ⲟⲩϭⲟⲙ ⲉⲁⲙⲛ̅ⲧⲉ : ϫⲉⲕⲁⲥ ⲡⲟⲩⲟⲉⲓϣ ⲉⲧⲛⲏⲩ ⲉⲩⲉϯ ⲛⲁⲛ ϣⲁⲃⲟⲗ ⲛ̅ⲛⲉϩⲃⲏⲩⲉ ⲉⲩⲥϭⲣⲁϩⲧ. Ⲁⲩⲱ ⲉⲩⲥⲙⲟⲛⲧ : Ⲛ̅ⲁⲛⲧⲓⲅⲣⲁⲫⲟⲛ ⲇⲉ ⲛ̅ⲛⲉⲡⲓⲥⲧⲟⲗⲏ ⲛ̅ⲛⲉⲩⲧⲱϭⲉ ⲙ̅ⲙⲟⲟⲩ ⲉⲃⲟⲗ ⲡⲉ ⲕⲁⲧⲁⲭⲱⲣⲁ ⲭⲱⲣⲁ. ⲉⲩⲟⲩⲉϩⲥⲁϩⲛⲉ ⲛ̅ⲛϩⲉⲑⲛⲟⲥ ⲧⲏⲣⲟⲩ ⲉⲧⲣⲉⲩϣⲱⲡⲉ ⲉⲩⲥⲃ̅ⲧⲱⲧ ⲉⲡⲉⲓϩⲟⲟⲩ.
(3/5) Ⲡⲟⲩⲉϩⲥⲁϩⲛⲉ ⲇⲉ ⲛ̅ⲛⲉϥϭⲉⲡⲏ ⲉⲤⲟⲩⲥⲟⲥ ⲧⲡⲟⲗⲓⲥ. Ⲡⲣ̅ⲣⲟ ⲇⲉ ⲙⲛ̅Ⲁⲙⲁⲛ ⲛ̅ⲛⲉⲩϫⲓⲕⲣⲟϥ ⲡⲉ ⲁⲩⲱ ⲧⲡⲟⲗⲓⲥ ⲉⲛⲉⲁⲥϣⲧⲟⲣⲧⲣ̅ ⲡⲉ:
(4/1) Ⲙⲁⲣⲇⲟⲭⲁⲓⲟⲥ ⲇⲉ ⲛ̅ⲧⲉⲣⲉϥⲉⲓⲙⲉ ⲉⲡⲉⲧⲛⲁ-ϫⲱⲕ ⲉⲃⲟⲗ ⲁϥⲡⲉϩⲛⲉϥϩⲟⲓⲧⲉ. ⲁϥϯ ϩⲓⲱⲱϥ ⲛ̅ⲟⲩϭⲟⲟⲩⲛⲉ ⲁϥϣⲉϣⲕⲣ̅ⲙⲥ̅ ⲉϫⲱϥ. ⲁϥⲡⲱⲧ ⲉⲡⲥⲁ ⲛ̅ⲃⲟⲗ ϩⲓⲧⲛ̅ⲧⲉⲡⲗⲁⲧⲓⲁ ⲛ̅ⲧⲡⲟⲗⲓⲥ ⲉϥϫⲓϣⲕⲁⲕ ⲉⲃⲟⲗ ϩⲛ̅ⲟⲩⲛⲟϭ ⲛ̅ⲥⲙⲏ. ϫⲉ ⲥⲉⲛⲁⲧⲁⲕⲉⲟⲩϩⲉⲑⲛⲟⲥ ⲉⲙⲡϥ̅ⲣ̅ⲗⲁⲁⲩ ⲛ̅ϫⲓ ⲛ̅ϭⲟⲛⲥ. Ⲁϥⲉⲓ ϣⲁϩⲣⲁⲓ ⲉⲧⲡⲩⲗⲏ ⲙ̅ⲡⲣ̅ⲣⲟ ⲁϥⲁϩⲉⲣⲁⲧϥ̅. ⲙ̅ⲡⲉⲥⲧⲟ ⲅⲁⲣ ⲛⲁϥ ⲁⲛ ⲡⲉ ⲉⲧⲣⲉϥⲃⲱⲕ ⲉϩⲟⲩⲛ ⲉⲧⲁⲩⲗⲏ ⲉⲣⲉⲟⲩϭⲟⲟⲩⲛⲉ ϩⲓⲱⲱϥ ⲉⲣⲉⲟⲩⲕⲣ̅ⲙⲥ ϩⲓϫⲱϥ : Ⲁⲩⲱ ϩⲛ̅ⲛⲉⲭⲱⲣⲁ ⲧⲏⲣⲟⲩ ⲉⲛⲧⲁⲩⲧⲉϭⲛⲉⲥϩⲁⲓ ⲉⲃⲟⲗ ⲛ̅ϩⲏⲧⲟⲩ. ⲟⲩⲁϣⲕⲁⲕ ⲙⲛ̅ⲟⲩⲛⲉϩⲡⲉ ⲙⲛ̅ⲟⲩϩⲏⲃⲉ ⲁⲩϣⲱⲡⲉ ⲛ̅Ⲓⲟⲩⲇⲁⲓ ⲧⲏⲣⲟⲩ. ⲁⲩⲡⲱⲣϣ̅ ϩⲁⲣⲟⲟⲩ ⲛ̅ⲟⲩϭⲟⲟⲩⲛⲉ ⲙⲛ̅ⲟⲩⲕⲣ̅ⲙⲥ : Ⲛ̅ϩⲙ̅ϩⲁⲗ ⲇⲉ ⲛ̅ⲧⲣ̅ⲣⲱ ⲁⲩⲃⲱⲕ ⲛⲁⲥ ⲉϩⲟⲩⲛ ⲁⲩϫⲓⲡⲟⲩⲟ ⲛⲁⲥ ⲁⲥϣⲧⲟⲣⲧⲣ̅ ⲛ̅ⲧⲉⲣⲉⲥⲥⲱⲧⲙ̅ ⲉⲡⲉⲛⲧⲁϥϣⲱⲡⲉ: Ⲁⲥϫⲟⲟⲩ ⲉⲃⲟⲗ ⲉϯ ⲛ̅ϩⲉⲛϩⲟⲓⲧⲉ ϩⲓⲱⲱϥ ⲙ̅Ⲙⲁⲣⲇⲟⲩⲕⲁⲓⲟⲥ ⲉϥⲓ ⲛ̅ⲧϭⲟⲟⲩⲛⲉ ϩⲓϫⲱϥ. Ⲛ̅ⲧⲟϥ ⲇⲉ ⲙ̅ⲡϥ̅ⲕⲁⲁⲥ ⲉϩⲣⲁⲓ :
(4/2) Ⲉⲥⲑⲏⲣ ⲇⲉ ⲁⲥⲙⲟⲩⲧⲉ ⲉⲀⲭⲣⲁⲑⲁⲓⲟⲥ ⲡⲉⲥⲥⲓⲟⲩⲣ ⲡⲉⲧⲁϩⲉⲣⲁⲧϥ̅ ⲙ̅ⲡⲉⲥⲃⲟⲗ ⲁⲥϫⲟⲟⲩϥ ⲉⲉⲓⲙⲉ ⲛ̅ⲧⲟⲟⲧϥ̅ ⲙ̅Ⲙⲁⲣⲇⲟⲩⲕⲁⲓⲟⲥ ϩⲛ̅ⲧⲉⲡⲗⲁⲧⲓⲁ ϩⲁⲧⲉⲙⲡⲉⲣⲓⲡⲉⲣⲟⲓ. Ⲙⲁⲣⲇⲟⲭⲁⲓⲟⲥ ⲇⲉ ⲁϥⲧⲁⲙⲟϥ ⲉⲡⲉⲛⲧⲁϥϣⲱⲡⲉ. ⲁⲩⲱ ⲡⲉⲣⲏⲧ ⲉⲛ̅ⲧⲁⲀⲙⲁⲛ ⲉⲣⲏⲧ ⲙ̅ⲙⲟϥ ⲙ̅ⲡⲣ̅ⲣⲟ ⲛ̅Ⲟⲩⲁⲅⲟⲍⲁ ⲛ̅ⲟⲩⲧⲃⲁ ⲛ̅ϭⲓⲛϭⲱⲣ ϫⲉ ⲉϥⲉⲧⲁⲕⲉⲛ̅Ⲓⲟⲩⲇⲁⲓ. ⲁⲩⲱ ⲡⲁⲛ̅ⲧⲓⲅⲣⲁⲫⲟⲛ ⲙ̅ⲡⲉⲥϩⲁⲓ ⲉⲛⲧⲁⲩⲧⲟϭϥ̅ ⲉⲃⲟⲗ ϩⲛ̅Ⲥⲟⲩⲥⲟⲥ ⲉⲧⲁⲕⲟⲟⲩ ⲁϥⲧⲁⲁϥ ⲛⲁϥ ⲉⲧⲟⲩⲟϥ ⲉ̅Ⲉⲥⲑⲏⲣ. ⲁϥϫⲟⲟⲥ ⲛⲁϥ ⲉⲧⲣⲉⲥⲃⲱⲕ ⲉϩⲟⲩⲛ ϣⲁⲡⲣ̅ⲣⲟ ⲛⲥ̅ⲁⲣⲉⲧⲓ ⲙ̅ⲡⲉⲓϩⲱⲃ : Ⲃⲱⲕ ϭⲉ ⲛ̅ⲧⲉⲁⲝⲓⲟⲩ ⲙ̅ⲙⲟϥ ⲉⲧⲃⲉⲡⲗⲁⲟⲥ ⲙⲛ̅ⲧⲡⲟⲗⲓⲥ. ⲛ̅ⲧⲉⲣ̅ⲡⲙⲉⲉⲩⲉ ⲛ̅ⲛⲉϩⲟⲟⲩ ⲙ̅ⲡⲟⲩⲑⲃ̅ⲃⲓⲟ ⲛ̅ⲑⲉ ⲉⲛⲧⲁⲉⲓ ⲉϩⲣⲁⲓ ϩⲛ̅ⲛⲁϭⲓϫ. ⲉⲃⲟⲗϫⲉ Ⲁⲙⲁⲛ ⲡⲉⲧⲟ ⲙ̅ⲙⲁϩⲥⲛⲁⲩ ⲙ̅ⲡⲣ̅ⲣⲟ ⲁϥϣⲁϫⲉ ⲉⲧⲃⲏⲏⲧⲛ̅ ⲉⲡⲙⲟⲩ. Ⲉⲡⲓⲕⲁⲗⲓ ϭⲉ ⲙ̅Ⲡϫⲟⲉⲓⲥ ⲉⲧⲃⲏⲏⲧⲛ̅ ⲛ̅ⲧⲉⲛⲁϩⲙⲛ̅ ⲉⲃⲟⲗ ϩⲙ̅ⲡⲙⲟⲩ: Ⲁⲭⲣⲁⲑⲁⲓⲟⲥ ⲇⲉ ⲁϥⲃⲱⲕ ⲉϩⲟⲩⲛ ⲁϥϣⲁϫⲉ ⲙⲛ̅Ⲉⲥⲑⲏⲣ ⲛ̅ⲛⲉⲓϣⲁϫⲉ ⲧⲏⲣⲟⲩ.
(4/3) Ⲉⲥⲑⲏⲣ ⲇⲉ ⲡⲉϫⲁⲥ ⲛⲀⲭⲣⲁⲑⲁⲓⲟⲥ ϫⲉ ⲃⲱⲕ ϣⲁⲘⲁⲣⲇⲟⲭⲁⲓⲟⲥ ⲛⲅ̅ϫⲟⲟⲥ ⲛⲁϥ. ϫⲉ ⲛ̅ⲛⲛⲟⲙⲟⲥ ⲧⲏⲣⲟⲩ ⲕⲥⲟⲟⲩⲛ ⲙ̅ⲙⲟⲟⲩ. Ϫⲉ ⲣⲱⲙⲉ ⲛⲓⲙ ϩⲓⲥϩⲓⲙⲉ ⲉⲧⲛⲁⲃⲱⲕ ⲉϩⲟⲩⲛ ϣⲁⲡⲣ̅ⲣⲟ ⲉⲧⲁⲩⲗⲏ ⲉⲧϩⲓϩⲟⲩⲛ ⲁϫⲛ̅ⲧⲣⲉⲩⲙⲟⲩⲧⲉ ⲉⲣⲟϥ ⲙⲛ̅ⲧϥ̅ⲟⲩϫⲁⲓ ⲙ̅ⲙⲁⲩ. Ⲉⲣϣⲁⲛⲡⲣ̅ⲣⲟ ⲇⲉ ⲥⲟⲩⲧⲛ̅ⲡⲉϥϭⲉⲣⲱⲃ ⲛ̅ⲛⲟⲩⲃ ⲉⲃⲟⲗ ⲡⲁⲓ ϥⲛⲁⲟⲩϫⲁⲓ ⲁⲛⲟⲕ ϭⲉ ϩⲱⲱⲧ ⲙ̅ⲡⲟⲩⲙⲟⲩⲧⲉ ⲉⲣⲟⲓ ⲉⲃⲱⲕ ⲉϩⲟⲩⲛ ϣⲁⲡⲣ̅ⲣⲟ ⲉⲓⲥ ⲁⲟⲩⲉⲃⲟⲧ ⲛ̅ϩⲟⲟⲩ. ⲁⲀⲭⲣⲁⲑⲁⲓⲟⲥ ϫⲉⲛ̅ϣⲁϫⲉ ⲛ̅Ⲉⲥⲑⲏⲣ ⲛⲁϥ ⲙ̅Ⲙⲁⲣⲇⲟⲩⲭⲁⲓⲟⲥ ⲁϥⲧⲣⲉⲩⲟⲩⲱϣⲃ̅ ⲛ̅Ⲉⲥⲑⲏⲣ ⲛ̅ⲕⲉⲥⲟⲡ. ϫⲉ ⲙ̅ⲡⲣ̅ϩⲉⲗⲡⲓⲍⲉ ⲉϣⲡ̅ⲥⲱⲧⲏⲣⲓⲁ ⲟⲩⲁⲁⲧⲉ ϫⲉ ⲛ̅ⲧⲟ ϩⲙ̅ⲡⲁⲗⲗⲁⲧⲓⲟⲛ : Ⲉⲡⲓⲇⲏ ⲅⲁⲣ ⲕⲁⲛ ⲉϣϫⲉ ⲉⲣⲉⲕⲁⲣⲱ ϩⲁⲣⲟⲥ ⲛ̅ⲧⲟ. ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲉⲣⲉⲧⲥⲱⲧⲏⲣⲓⲁ ⲙⲛ̅ⲧⲙⲛ̅ⲧⲣⲙ̅ϩⲉ ⲧⲟⲩⲛⲟⲥ ⲉⲃⲟⲗ ϩⲛ̅ⲕⲉⲥⲁ. ⲛ̅ⲧⲱⲧⲛ̅ ⲇⲉ ⲛ̅ⲧⲟ ⲙⲛ̅ⲡⲉⲏⲓ ⲧⲉⲧⲛⲉⲧⲁⲕⲟ : Ⲁⲩⲱ ⲧⲁⲭⲩ ⲡⲁⲓϩⲱⲃ ⲡⲉⲛⲧⲁⲩϫⲁⲥⲧⲉ ⲉⲧⲃⲏⲏⲧϥ̅ ϩⲣⲁⲓ ⲉⲧⲙⲛ̅ⲧⲉⲣⲟ.
(4/4) Ⲁⲩⲱ Ⲉⲥⲑⲏⲣ ⲁⲥϫⲟⲟⲩ ⲟⲛ ⲙ̅Ⲙⲁⲣⲇⲟⲩⲭⲁⲓⲟⲥ ⲉⲧⲣⲉⲥⲟⲩⲱϣⲃ̅ ⲉⲥϫⲱ ⲙ̅ⲙⲟⲥ ϫⲉ. Ⲃⲱⲕ ϭⲉ ⲛⲁⲕ ⲛⲅ̅ⲥⲩⲛⲁⲅⲉ ⲛ̅ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲛⲉⲧⲟⲩⲏϩ ϩⲛ̅Ⲥⲟⲩⲥⲟⲥ ⲧⲏⲣⲟⲩ ⲛ̅ⲧⲉⲧⲛ̅ⲛⲏⲥⲧⲉⲩⲉ ⲉⲧⲃⲏⲏⲧ : Ⲛ̅ⲛⲉⲧⲛ̅ⲟⲩⲱⲙ ⲛ̅ϣⲟⲙⲛⲧ̅ ⲛ̅ϩⲟⲟⲩ ⲟⲩⲧⲉ ⲛ̅ⲛⲉⲧⲛ̅ⲥⲱ. Ⲁⲛⲟⲕ ⲇⲉ ⲙⲛ̅ⲛⲁϭⲁⲩⲱⲛⲉ ϩⲱⲛ ⲧⲛ̅ⲛⲁⲛⲏⲥⲧⲉⲩⲉ. ⲙⲛ̅ⲛⲥⲱⲥ ϯⲛⲁⲃⲱⲕ ⲉϩⲟⲩⲛ ϣⲁⲡⲣ̅ⲣⲟ ⲕⲉⲧⲟⲓ ⲙ̅ⲡϩⲁⲡ ⲁⲛ ⲡⲉ : ⲉⲓϣⲁⲛⲧⲁⲕⲟ ⲧⲟⲧⲉ ⲙⲁⲣⲓⲧⲁⲕⲟ. Ⲁⲩⲱ Ⲙⲁⲣⲇⲟⲩⲭⲁⲓⲟⲥ ⲁϥⲃⲱⲕ ⲁϥⲣ̅ϩⲱⲃ ⲛⲓⲙ ⲕⲁⲧⲁⲑⲉ ⲉⲛⲧⲁⲈⲥⲑⲏⲣ ϣⲁϫⲉ ⲉⲉⲓⲣⲉ ⲙ̅ⲙⲟⲥ. Ⲛ̅ⲧⲟϥ ⲇⲉ Ⲙⲁⲣⲇⲟⲩⲭⲁⲓⲟⲥ ⲁϥϣⲗⲏⲗ ⲉⲠϫⲟⲉⲓⲥ ⲉϥⲣ̅ⲡⲙⲉⲉⲩⲉ ⲉⲛⲉϩⲃⲏⲩⲉ ⲛ̅ⲧⲉⲡⲛⲟⲩⲧⲉ ⲁϥⲧⲱⲃϩ̅ ϩⲓⲛⲁⲓ ⲉϥϫⲱ ⲙ̅ⲙⲟⲥ. ϫⲉ Ⲡϫⲟⲉⲓⲥ ⲡⲣ̅ⲣⲟ ⲉϥⲁⲣⲭⲉⲓ ⲉϫⲛ̅ϩⲱⲃ ⲛⲓⲙ. ⲡⲕⲟⲥⲙⲟⲥ ⲅⲁⲣ ⲉϥⲟ̅ ⲛ̅ⲧⲟⲟⲧⲕ̅. ⲙⲛ̅ⲗⲁⲁⲩ ⲉϥⲙⲓϣⲉ ⲛⲙ̅ⲙⲁⲕ ⲉⲕⲥⲱⲧⲉ ⲙ̅ⲡⲒ̅ⲏ̅ⲗ̅.
(4/5) Ⲛ̅ⲧⲟⲕ ⲡⲉⲛⲧⲁϥⲧⲁⲙⲓⲉⲧⲡⲉ ⲙⲛ̅ⲡⲕⲁϩ. ⲙⲛ̅ϣⲡⲏⲣⲉ ⲛⲓⲙ ⲉⲧϩⲁⲧⲉⲥϩⲁⲓⲃⲉⲥ. Ⲛ̅ⲧⲕⲡⲇⲉⲥⲡⲟⲧⲁ ⲛ̅ϩⲱⲃ ⲛⲓⲙ ⲉⲙⲛ̅ⲡⲉⲧϯ ⲟⲩⲃⲏⲕ. Ⲕⲥⲟⲟⲩⲛ ⲙ̅ⲡⲧⲏⲣϥ̅. Ⲡϫⲟⲉⲓⲥ ⲁⲩⲱ ⲕⲥⲟⲟⲩⲛ̅ ϫⲉ ⲙ̅ⲡⲓⲣ̅ⲡⲁⲓ ϩⲛ̅ⲟⲩϣⲟⲩϣⲟⲩ ⲟⲩⲧⲉ ϩⲛ̅ⲟⲩⲙⲛ̅ⲧϫⲁⲥⲓϩⲏⲧ ⲟⲩⲧⲉ ⲟⲩⲫⲓⲗⲟⲇⲟⲝⲓⲁ. ϫⲉ ⲙ̅ⲡⲓⲡⲁϩⲧ̅ ⲉⲣⲁⲧϥ̅ ⲛ̅Ⲁⲙⲁⲛ ⲡⲇⲓⲁⲃⲟⲗⲟⲥ. Ⲉⲓⲥ ϩⲏⲏⲧⲉ ⲅⲁⲣ ⲧⲁⲥⲱⲧⲉ ⲙ̅ⲡⲒ̅ⲏ̅ⲗ̅ ⲉⲓⲛⲁϯⲡⲓ ⲉⲛⲉϥⲟⲩⲉⲣⲏⲧⲉ. Ⲁⲗⲗⲁ ⲉⲁⲓⲣ̅ⲡⲁⲓ ϫⲉ ⲛ̅ⲛⲁϯⲉⲟⲟⲩ ⲙ̅ⲙⲓⲛⲉ ⲙ̅ⲡⲉⲧⲡⲉ ⲙ̅ⲡⲉⲟⲟⲩ ⲙ̅ⲡⲁⲛⲟⲩⲧⲉ. ⲁⲩⲱ ⲛ̅ϯⲛⲁⲟⲩⲱϣⲧ ⲁⲛ ⲛ̅ⲗⲁⲁⲩ ⲛ̅ⲥⲁⲃⲗ̅ⲗⲁⲕ Ⲡϫⲟⲉⲓⲥ ⲟⲩⲇⲉ ⲛ̅ϯⲛⲁⲣ̅ⲗⲁⲁⲩ ⲁⲛ ϩⲛ̅ⲟⲩⲙⲛ̅ⲧϫⲁⲥⲓϩⲏⲧ :
(4/6) Ⲧⲉⲛⲟⲩ ϭⲉ Ⲡϫⲟⲉⲓⲥ ⲡⲛⲟⲩⲧⲉ ⲛ̅Ⲁⲃⲣⲁϩⲁⲙ ϯⲥⲟ ⲉⲡⲉⲕⲗⲁⲟⲥ ϫⲉ ⲥⲉϭⲱϣⲧ ⲉϫⲱⲛ ⲉⲩⲧⲁⲕⲟ. ⲁⲩⲱ ⲁⲩⲉⲡⲓⲑⲩⲙⲓ ⲉⲧⲁⲕⲉⲧⲉⲕⲕⲗⲏⲣⲟⲛⲟⲙⲓⲁ ϫⲓⲛ̅ⲧⲉϩⲟⲩⲉⲓⲧⲉ. Ⲙ̅ⲡⲣ̅ⲕⲱ ⲛ̅ⲥⲱⲕ ⲛ̅ⲧⲉⲕⲙⲉⲣⲓⲥ ⲧⲁⲓ ⲉⲛⲧⲁⲕⲥⲟⲧⲥ̅ ⲉⲃⲟⲗ ϩⲙ̅ⲡⲕⲁϩ ⲛ̅Ⲕⲏⲙⲉ. Ⲥⲱⲧⲙ̅ ⲉⲡⲁⲧⲱⲃϩ̅ ⲛⲅ̅ⲟⲩⲱⲛϩ ⲉⲃⲟⲗ ⲙ̅ⲡⲉⲕⲕⲗⲏⲣⲟⲥ. ⲛⲅ̅ⲕⲧⲟ ⲙ̅ⲡⲉⲛϩⲏⲃⲉ ⲉⲩⲣⲁϣⲉ. ϫⲉⲕⲁⲥ ⲉⲛⲉⲥⲙⲟⲩ ⲉⲣⲟⲕ Ⲡϫⲟⲉⲓⲥ ⲉⲛⲟⲛϩ. Ⲙ̅ⲡⲣ̅ⲧⲁⲕⲟ ⲛ̅ⲧⲧⲁⲡⲣⲟ ⲛ̅ⲛⲉⲧⲥⲙⲟⲩ ⲉⲣⲟⲕ : Ⲁⲩⲱ ⲡⲒⲥⲣⲁⲏⲗ ⲧⲏⲣϥ̅ ⲁϥⲁϣⲕⲁⲕ ⲉⲃⲟⲗ ϩⲛ̅ⲧⲉⲩϭⲟⲙ ϫⲉ ⲡⲉⲩⲙⲟⲩ ⲛⲉϥϩⲁⲛⲉⲩⲃⲁⲗ :
(5/1) Ⲉⲥⲑⲏⲣ ⲧⲣ̅ⲣⲱ ⲁⲥⲡⲱⲧ ⲉⲣⲁⲧϥ̅ ⲙ̅Ⲡϫⲟⲉⲓⲥ ϩⲛ̅ⲟⲩϩⲟⲧⲉ ⲙ̅ⲙⲟⲩ. ⲁⲥⲕⲁⲁⲥ ⲕⲁϩⲏⲩ ⲛ̅ⲑ̅ⲃⲥⲱ ⲙ̅ⲡⲉⲥⲉⲟⲟⲩ ⲁⲩⲱ ⲁⲥϯ ϩⲓⲱⲱⲥ ⲛ̅ϩⲉⲛϩⲟⲓⲧⲉ ⲛ̅ϩⲏⲃⲉ ϩⲓϩⲱϫ. ⲁⲩⲱ ⲉⲡⲙⲁ ⲛ̅ⲛⲉⲥϯⲛⲟⲩⲃⲉ ⲙ̅ⲙⲛ̅ⲧϣⲟⲩϣⲟ ⲁⲥⲙⲉϩⲧⲉⲥⲁⲡⲉ ⲛ̅ⲕⲣⲙⲉⲥ ϩⲓⲉⲓⲧⲛ̅. ⲁⲩⲱ ⲡⲉⲥⲥⲱⲙⲁ ⲁⲥⲑⲃ̅ⲃⲓⲟϥ ⲉⲙⲁⲧⲉ ⲁⲩⲱ ⲙⲁ ⲛⲓⲙ ⲙ̅ⲡⲕⲟⲥⲙⲟⲥ ⲙ̅ⲡⲉⲥⲧⲉⲗⲏⲗ ⲁⲥⲙⲁϩⲟⲩ ⲙ̅ⲡⲉⲥϥⲱ ⲉⲧⲥⲉϩⲥⲱϩ. Ⲁⲥⲧⲃϩ̅Ⲡϫⲟⲉⲓⲥ ⲡⲛⲟⲩⲧⲉ ⲙ̅ⲡⲒⲥⲣⲁⲏⲗ ⲉⲥϫⲱ ⲙ̅ⲙⲟⲥ. ϫⲉ Ⲡϫⲟⲉⲓⲥ ⲛ̅ⲧⲟⲕ ⲙⲁⲩⲁⲁⲕ ⲡⲉ ⲡⲁⲃⲟⲏⲑⲟⲥ ⲃⲟⲏⲑⲉⲓ ⲉⲣⲟⲓ ⲧⲉⲥϩⲓⲙⲉ ⲛ̅ⲟⲩⲟⲟⲧⲥ̅. ⲉⲙⲛ̅ⲧⲥ̅ⲃⲟⲏⲑⲟⲥ ⲙ̅ⲙⲁⲩ ⲛ̅ⲥⲁⲃⲗ̅ⲗⲁⲕ ϫⲉ ⲡⲁⲕⲓⲛⲇⲩⲛⲟⲥ ϩⲛ̅ⲧⲁϭⲓϫ.
(5/2) Ⲁⲛⲟⲕ Ⲡϫⲟⲉⲓⲥ ϣⲁⲓⲥⲱⲧⲙ̅ ⲛ̅ⲧⲟⲟⲧϥ̅ ⲙ̅ⲡⲁⲉⲓⲱⲧ ϫⲉ ⲛ̅ⲧⲟⲕ ⲁⲕϫⲓⲡⲒⲥⲣⲁⲏⲗ ⲉⲃⲟⲗ ϩⲛ̅ⲛⲛϩⲉⲑⲛⲟⲥ ⲧⲏⲣⲟⲩ. ⲁⲩⲱ ⲡⲉⲛⲉⲓⲱⲧ ⲉⲃⲟⲗ ϩⲛ̅ⲛⲉⲩⲉⲓⲟⲧⲉ ⲉⲩⲕⲗⲏⲣⲟⲛⲟⲙⲓⲁ ϣⲁⲉⲛⲉϩ. Ⲁⲩⲱ ⲁⲕⲉⲓⲣⲉ ⲛⲁⲩ ⲛ̅ⲛⲉⲛⲧⲁⲕϫⲟⲟⲩ ⲉⲣⲟⲟⲩ. Ⲁⲛⲣ̅ⲛⲟⲃⲉ ⲙ̅ⲡⲉⲕⲙ̅ⲧⲟ ⲉⲃⲟⲗ. ⲁⲩⲱ ⲁⲕⲧⲁⲁⲛ ⲉϩⲣⲁⲓ ⲉⲧⲟⲟⲧⲟⲩ ⲛ̅ⲛϫⲓϫⲓⲉⲉⲩ ⲉⲃⲟⲗϫⲉ ⲁⲛϯⲉⲟⲟⲩ ⲛ̅ⲛⲉⲩⲛⲟⲩⲧⲉ ⲛ̅ⲧⲕ̅ⲟⲩⲇⲓⲕⲁⲓⲟⲥ Ⲡϫⲟⲉⲓⲥ : Ⲁⲩⲱ ⲧⲉⲛⲟⲩ ⲙⲛ̅ⲟⲩⲣⲱϣⲉ ϩⲙ̅ⲡⲡⲓⲣⲁⲥⲙⲟⲥ ⲛ̅ⲧⲉⲛⲙⲛ̅ⲧϩⲙ̅ϩⲁⲗ ⲁⲗⲗⲁ ⲁⲩⲕⲁⲛⲉⲩϭⲓϫ ⲉϫⲛ̅ⲛϭⲓϫ ⲛ̅ⲛⲉⲩⲉⲓⲇⲱⲗⲟⲛ ⲉⲧⲣⲉⲩϥⲓ ⲙ̅ⲙⲁⲩ ⲛ̅ⲛⲧⲱϣ ⲛ̅ⲧⲉⲕⲧⲁⲡⲣⲟ. ⲁⲩⲱ ⲉⲧⲁⲕⲟ ⲛ̅ⲧⲉⲕⲕⲗⲏⲣⲟⲛⲟⲙⲓⲁ. ⲉϣⲧⲁⲙ ⲛ̅ⲧⲧⲁⲡⲣⲟ ⲛ̅ⲛⲉⲧⲥⲙⲟⲩ ⲉⲣⲟⲕ. ⲁⲩⲱ ⲉⲱϣⲙ ⲙ̅ⲡⲉⲟⲟⲩ ⲙ̅ⲡⲉⲕⲑⲩⲥⲓⲁⲥⲧⲏⲣⲓⲟⲛ.
(5/3) ⲁⲩⲱ ⲉⲧⲣⲉϥⲟⲩⲱⲛ ⲛ̅ⲧⲧⲁⲡⲣϦⲟ ⲛ̅ⲛϩⲉⲑⲛⲟⲥ ⲉϩⲉⲛⲁⲣⲉⲧⲏ ⲛ̅ⲉⲧϣⲟⲩⲓⲧ ⲛ̅ⲧⲉⲟⲩⲣ̅ⲣⲟ ⲛ̅ⲥⲁⲣⲝ ⲣ̅ϣⲡⲏⲣⲉ ϣⲁⲉⲛⲉϩ. Ⲡϫⲟⲉⲓⲥ ⲙ̅ⲡⲣⲏϯ ⲙ̅ⲡⲉⲕⲏⲡⲧⲱⲣ ⲛ̅ⲛⲉⲧⲉⲛ̅ⲥⲉϣⲟⲟⲡ ⲁⲛ ⲁⲩⲱ ⲙ̅ⲡⲣ̅ⲧⲣⲉⲩⲥⲱⲃⲉ ϩⲙ̅ⲡⲉⲛϩⲉ. ⲁⲗⲗⲁ ⲕⲧⲉⲡⲉⲩϣⲟϫⲛⲉ ⲉϫⲱⲟⲩ. ⲛⲅ̅ⲧⲁⲕⲉⲡⲉⲛⲧⲁϥⲧⲱⲟⲩⲛ ⲉϫⲱⲛ̅. Ⲁⲣⲓⲡⲙⲉⲉⲩⲉ Ⲡϫⲟⲉⲓⲥ ⲟⲩⲟⲛϩⲕ̅ ⲉⲃⲟⲗ ⲙ̅ⲡⲟⲩⲟⲉⲓϣ ⲛ̅ⲧⲉⲛⲑⲗⲓⲯⲓⲥ. ⲁⲩⲱ ⲁⲛⲟⲕ ⲛⲅ̅ϯⲧⲱⲕ ⲛⲁⲓ ⲛ̅ϩⲏⲧ ⲡⲁⲛⲟⲩⲧⲉ ⲡⲉⲧⲁⲙⲁϩⲧⲉ ⲉϫⲛ̅ⲁⲣⲭⲏ ⲛⲓⲙ. ϯⲟⲩϣⲁϫⲉ ⲉϥⲧⲏϣ ⲉⲧⲁⲧⲁⲡⲣⲟ ⲙ̅ⲡⲉⲙⲧⲟ ⲉⲃⲟⲗ ⲙ̅ⲡⲙⲟⲩⲓ. ⲛⲅ̅ⲕⲧⲉⲡⲉϥϩⲏⲧ ⲉⲟⲩⲙⲟⲥⲧⲉ ⲉϫⲙ̅ⲡⲉⲧϯ ⲛⲙ̅ⲙⲁⲛ ⲉⲧⲉϥϩⲁⲏ. ⲙⲛ̅ⲛⲉⲧϥⲓ ⲛⲙⲙⲁϥ. Ⲁⲛⲟⲛ ⲇⲉ ⲛⲁϩⲙⲛ̅ ϩⲛ̅ⲧⲉⲕϭⲓϫ ⲛⲅ̅ⲃⲟⲏⲑⲓ ⲉⲣⲟⲓ ⲧⲉⲥϩⲓⲙⲉ ⲛ̅ⲟⲩⲟⲟⲧⲥ̅. ⲉⲙⲛ̅ⲧⲥ̅ⲗⲁⲁⲩ ⲛ̅ⲥⲁⲃⲗ̅ⲗⲁⲕ ⲙ̅Ⲡϫⲟⲉⲓⲥ. Ⲟⲩⲛ̅ⲧⲁⲕ ⲙ̅ⲙⲁⲩ ⲙ̅ⲡⲥⲟⲟⲩⲛ ⲧⲏⲣϥ̅.
(5/4) Ⲁⲩⲱ ⲕⲥⲟⲟⲩⲛ ϫⲉ ⲁⲓⲙⲟⲥⲧⲉⲡⲉⲟⲟⲩ ⲛ̅ⲛⲁⲛⲟⲙⲟⲥ. ⲁⲩⲱ ϯⲃⲱⲧⲉ ⲛⲙ̅ⲙⲁ ⲛ̅ⲛⲕⲟⲧⲕ̅ ⲛⲁⲧⲥⲃ̅ⲃⲉ ⲛⲓⲙ ϩⲓϣⲙ̅ⲙⲟ ⲛⲓⲙ. Ⲛ̅ⲧⲟⲕ ⲉⲧⲥⲟⲟⲩⲛ ⲛ̅ⲧⲁⲁⲛⲁⲅⲕⲏ ⲉϯ ⲛ̅ϩⲏⲧⲥ̅. ϫⲉ ϯⲃⲱⲧⲉ ⲙ̅ⲡⲙⲁⲉⲓⲛ ⲛ̅ⲧⲁⲙⲛ̅ⲧϫⲁⲥⲓϩⲏⲧ ⲡⲁⲓ ⲉⲧϩⲓϫⲛ̅ⲧⲁⲁⲡⲉ ϩⲙ̅ⲡⲉϩⲟⲟⲩ ⲙ̅ⲡⲁⲟⲩⲱⲛϩ ⲉ̅ⲃⲟⲗ. ϯⲃⲱⲧⲉ ⲙ̅ⲙⲟϥ ⲛ̅ⲑⲉ ⲛ̅ⲟⲩⲧⲟⲓⲥ ⲛ̅ϣⲣⲱ. Ⲁⲩⲱ ⲙⲉⲓⲧⲁⲁϥ ⲉϫⲱⲓ ϩⲛ̅ⲛⲉϩⲟⲟⲩ ⲉϯϣⲟⲟⲡ ⲙⲁⲩⲁⲁⲧ. ⲧⲉⲕϩⲙ̅ϩⲁⲗ ⲙ̅ⲡⲓⲟⲩⲱⲙ ϩⲛ̅ⲧⲉⲧⲣⲁⲡⲉⲍⲁ ⲛⲀⲙⲁⲛ ⲁⲩⲱ ⲙ̅ⲡⲓϯⲉⲟⲟⲩ ⲙ̅ⲡⲙⲁ ⲛ̅ⲥⲱ ⲛ̅ⲣ̅ⲣⲱⲟⲩ. ⲟⲩⲇⲉ ⲙ̅ⲡⲓⲥⲱ ⲛ̅ⲟⲩⲏⲣⲡ̅ ⲛ̅ⲟⲩⲱⲧⲛ̅ ⲉⲃⲟⲗ. Ⲁⲩⲱ ⲧⲉⲕϩⲙ̅ϩⲁⲗ ⲙ̅ⲡⲓⲉⲩⲫⲣⲁⲛⲉ ⲉϫⲙ̅ⲡⲉⲟⲟⲩ ⲙ̅ⲡⲁϣⲓⲡⲉ ϣⲁⲧⲉⲛⲟⲩ ⲛ̅ⲥⲁϩⲣⲁⲓ ⲛ̅ϩⲏⲧⲕ̅ Ⲡϫⲟⲓⲥ ⲡⲛⲟⲩⲧⲉ ⲛ̅Ⲁⲃⲣⲁϩⲁⲙ. ⲡⲛⲟⲩⲧⲉ ⲉⲧϭⲙ̅ϭⲟⲙ ⲉϫⲛ̅ⲟⲩⲟⲛ ⲛⲓⲙ. ⲥⲱⲧⲙ̅ ⲉⲡⲉϩⲣⲟⲟⲩ ⲛ̅ⲛⲉⲛⲧⲁⲧⲉⲩϩⲉⲗⲡⲓⲥ ⲱϫⲛ̅ ⲛⲉⲧⲟⲩⲱϣ ⲉⲙⲟⲟⲩⲧⲟⲩ. ⲁⲩⲱ ⲛⲅ̅ⲛⲁϩⲙⲛ̅ ⲉⲧⲟⲟⲧⲟⲩ ⲛ̅ⲛⲉⲧⲡⲟⲛⲏⲣⲉⲩⲉ ⲉⲣⲟⲛ. Ⲛⲁϩⲙⲉⲧ ⲉⲃⲟⲗ ϩⲛ̅ⲧⲁϩⲟⲧⲉ.
(5/5) Ⲁⲥϣⲱⲡⲉ ⲇⲉ ϩⲙ̅ⲡⲙⲁϩϣⲟⲙⲛ̅ⲧ ⲛ̅ϩⲟⲟⲩ ⲛ̅ⲧⲉⲣⲉⲥⲟⲩⲱ ⲉⲥϣⲗⲏⲗ. ⲁⲥⲕⲁⲁⲥ ⲕⲁϩⲏⲩ ⲛ̅ⲛϩⲟⲓⲧⲉ ⲙ̅ⲡⲉⲥßⲑⲃ̅ⲃⲟ ⲁⲥϭⲟⲟⲗⲉⲥ ⲙ̅ⲡⲉⲥⲉⲟⲟⲩ. ⲁⲩⲱ ⲛ̅ⲧⲉⲣⲉⲥⲥⲁ ⲁⲥⲉⲡⲓⲕⲁⲗⲉⲓ ⲙ̅ⲡⲉⲧϭⲱϣⲧ̅ ⲉϫⲛ̅ⲟⲩⲟⲛ ⲛⲓⲙ ⲡⲛⲟⲩⲧⲉ ⲡⲥⲱⲧⲏⲣ. Ⲁⲥϫⲓⲧϩⲙ̅ϩⲁⲗ ⲥⲛ̅ⲧⲉ ⲛⲙ̅ⲙⲁⲥ. Ⲟⲩⲓ ⲙⲉⲛ ⲁⲥⲣⲁⲕⲧⲥ̅ ⲉϫⲱⲥ ⲛ̅ⲑⲉ ⲉⲧⲥ̅ϭⲟⲟⲗⲉ ⲙ̅ⲙⲟⲥ ⲕⲉⲟⲩⲉⲓ ⲇⲉ ⲁⲥⲟⲩⲁϩⲥ̅ ⲛ̅ⲛⲥⲱⲥ ⲉⲥϥⲓ ⲉϩⲣⲁⲓ ⲛ̅ⲧⲉⲥϩⲟⲓⲧⲉ ⲛ̅ⲧⲟⲥ ϩⲱⲱⲥ ⲉⲥⲙⲟⲣϣ ϩⲛ̅ⲧⲁⲕⲙⲏ ⲙ̅ⲡⲉⲥⲥⲁ. ⲉⲣⲉⲡⲉⲥϩⲟ ⲣⲟⲟⲩⲧ ⲛ̅ϣⲟⲩⲙⲉⲣⲓⲧϥ. ⲡⲉⲥϩⲏⲧ ⲇⲉ ⲛⲉϥϩⲏϫ ⲡⲉ ⲉⲃⲟⲗ ϩⲛ̅ⲑⲟⲧⲉ. Ⲁⲩⲱ ⲛ̅ⲧⲉⲣⲉⲥⲃⲱⲕ ⲉϩⲟⲩⲛ ϩⲓⲧⲛ̅ⲛⲣⲟ ⲧⲏⲣⲟⲩ ⲁⲥⲁϩⲉⲣⲁⲧⲥ̅ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲣ̅ⲣⲟ. Ⲛ̅ⲧⲟϥ ⲇⲉ ⲡⲣ̅ⲣⲟ ⲛ̅ⲛⲉϥϩⲙⲟⲟⲥ ⲡⲉ ϩⲓϫⲙ̅ⲡⲉⲑⲣⲟⲛⲟⲥ ⲛ̅ⲧⲉϥⲙⲛ̅ⲧⲉⲣⲟ ⲉⲣⲉⲑⲃ̅ⲥⲟ ⲧⲏⲣⲥ̅ ⲙ̅ⲡⲉϥϣⲟⲩϣⲟⲩ ⲧⲟ̅ ϩⲓⲱⲱϥ ⲉⲥⲟ ⲛ̅ⲉⲓⲉⲡⲛⲟⲩⲃ ⲧⲏⲣⲥ̅ ⲉⲛⲁϣⲉⲥⲟⲩⲛⲧⲥ̅ ⲉϥⲟ ⲛ̅ϩⲟⲧⲉ ⲉⲙⲁⲧⲉ.
(5/6) Ⲁⲩⲱ ⲛ̅ⲧⲉⲣⲉϥϥⲓ ⲙ̅ⲡⲉϥϩⲟ ⲉϩⲣⲁⲓ ⲉϥⲙⲟⲩϩ ϩⲁⲡⲉⲟⲟⲩ ⲛ̅ⲧⲁⲕⲙⲏ ⲙ̅ⲡⲉϥϭⲱⲛⲧ ⲧⲣⲣⲱ ⲁⲥϩⲉ. Ⲡⲉⲥϩⲟ ⲁϥϣⲓⲃⲉ ϩⲛ̅ⲟⲩϣⲱⲥⲙ̅ ⲛ̅ϩⲏⲧ ⲁⲥⲣⲉⲕⲧⲡⲉⲥϩⲟ ⲉϫⲛ̅ⲧⲁⲡⲉ ⲛ̅ⲧϩⲙ̅ϩⲁⲗ ⲉⲧⲙⲟⲟϣⲉ ⲛⲙ̅ⲙⲁⲥ : Ⲁⲩⲱ ⲡⲛⲟⲩⲧⲉ ⲁϥⲕⲧⲉⲡⲉⲡ̅ⲛ̅ⲁ̅ ⲙ̅ⲡⲣ̅ⲣⲟ ⲉⲩⲙⲛ̅ⲧⲣⲙ̅ⲣⲁϣ. Ⲡⲣ̅ⲣⲟ ⲇⲉ ⲛ̅ⲧⲉⲣⲉϥϣⲧⲟⲣⲧⲣ̅ ⲁϥϥⲱϭⲉ ⲉⲃⲟⲗ ϩⲓϫⲙ̅ⲡⲉϥⲑⲣⲟⲛⲟⲥ ⲁϥⲡⲁⲣⲫⲉⲣⲛⲉϥϭⲓϫ ⲉⲃⲟⲗ ⲁϥϭⲱⲗϭ̅ ⲉϩⲟⲩⲛ ⲉⲣⲟⲥ ϣⲁⲛⲧⲥ̅ⲥⲱⲟⲩⲛⲥ̅. Ⲙⲛ̅ⲛ̅ⲥⲱⲥ ⲁϥⲥⲟⲗⲥⲉⲗ ⲙ̅ⲙⲟⲥ ϩⲛ̅ϩⲉⲛϣⲁϫⲉ ⲙ̅ⲙ̅ⲛ̅ⲧⲛⲁ ⲉϥϫⲱ ⲙ̅ⲙⲟⲥ ⲛⲁⲥ. ϫⲉ Ⲁϩⲣⲟ Ⲉⲥⲑⲏⲣ ⲁⲛⲟⲕ ⲅⲁⲣ ⲡⲉⲕⲥⲟⲛ. Ⲛ̅ⲛⲉⲙⲟⲩ. ⲡⲉⲓϩⲱⲛ ⲇⲉ ⲡⲁⲓ ⲧⲏϣ ⲉⲡⲗⲁⲟⲥ. Ⲁⲙⲏ ϭⲉ ⲛ̅ⲧⲉϩⲱⲛⲧ ⲉϩⲟⲩⲛ.
(5/7) Ⲁⲩⲱ ⲁϥⲥⲟⲩⲧⲛ̅ⲧⲉϥϭⲉⲣⲱⲃ ⲛ̅ⲛⲟⲩⲃ ⲉⲃⲟⲗ ⲉⲣⲟⲥ ⲁϥⲟⲩⲁϩϥ̅ ⲉϫⲙ̅ⲡⲉⲥⲛⲁϩⲃ̅ ⲁϥϯⲡⲓ ⲉⲣⲟⲥ ⲡⲉϫⲁϥ ϫⲉ ϣⲁϫⲉ ⲛⲙ̅ⲙⲁⲓ. Ⲁⲩⲱ ⲡⲉϫⲁⲥ ⲛⲁϥ. ϫⲉ ⲉⲧⲁⲓⲛⲁⲩ ⲉⲣⲟⲕ ϩⲱⲥ ⲁⲅⲅⲉⲗⲟⲥ ⲛ̅ⲧⲉⲡⲛⲟⲩⲧⲉ. ϩⲓⲧⲛ̅ⲧϩⲟⲧⲉ ϩⲁⲡⲉⲕϩⲟ ⲇⲉ ⲁⲡⲁϩⲏⲧ ϣⲧⲟⲣⲧⲣ̅. Ⲛⲁⲛⲟⲩⲕ ⲱ ⲡⲁϫⲟⲉⲓⲥ ϫⲉ ⲡⲉⲕϩⲟ ⲙⲟⲩϩ ⲉⲃⲟⲗ ⲙ̅ⲙⲛ̅ⲧⲛⲁ. Ⲁⲩⲱ ϩⲟⲧⲁⲛ ⲉⲥϣⲁϫⲉ ϩⲓⲛⲁⲓ ⲁⲥϩⲉ ⲟⲛ ⲉⲥϯ ⲙ̅ⲡⲉⲥⲡ̅ⲛ̅ⲁ̅. Ϩⲙ̅ⲡⲁⲓ ⲇⲉ ⲁⲡⲣ̅ⲣⲟ ϣⲗⲁϩ ⲉⲙⲁⲧⲉ ⲁϥⲙ̅ⲕⲁϩ ⲉⲣⲉⲛⲉϥϩⲙ̅ϩⲁⲗ ⲧⲏⲣⲟⲩ ⲥⲟⲗⲥⲉⲗ ⲙ̅ⲙⲟϥ. Ⲁⲩⲱ ⲡⲉϫⲉⲡⲣ̅ⲣⲟ ⲛⲁⲥ ⲉϥϫⲱ ⲙ̅ⲙⲟⲥ. ϫⲉ ⲁϩⲣⲟ Ⲉⲥⲑⲏⲣ ⲧⲣ̅ⲣⲱ. ⲁⲩⲱ ⲟⲩ ⲡⲉ ⲡⲟⲩⲁⲓⲧⲏⲙⲁ. ⲡⲉⲧⲉⲁⲝⲓⲟⲩ ⲙ̅ⲙⲟⲥ ⲛⲥ̅ϣⲱⲡⲉ ⲛⲉ ϣⲁϩⲣⲁⲓ ⲛ̅ⲧⲡⲁϣⲉ ⲛ̅ⲧⲁⲙⲛ̅ⲧⲉⲣⲟ. Ⲁⲩⲱ ⲡⲉϫⲉⲈⲥⲑⲏⲣ ⲛⲁϥ ϫⲉ. ⲉϩⲛⲉⲡⲣ̅ⲣⲟ ⲙⲁⲣⲉⲡⲣ̅ⲣⲟ ⲉⲓ ⲙⲛ̅Ⲁⲙⲁⲛ ⲉⲡⲇⲓⲡⲛⲟⲛ ⲉϯⲛⲁⲁⲁϥ ⲉⲡⲉϥⲧⲁⲓⲟ.
(5/8) Ⲁⲩⲱ ⲡⲉϫⲉⲡⲣ̅ⲣⲟ ϫⲉ. ⲙⲟⲩⲧⲉ ⲉⲀⲙⲁⲛ ϫⲉⲕⲁⲥ ⲡⲁⲓⲧⲏⲙⲁ ⲛ̅Ⲉⲥⲑⲏⲣ ⲉⲩⲉϫⲟⲕϥ̅ ⲉⲃⲟⲗ. Ⲁⲩⲱ ⲡⲣ̅ⲣⲟ ⲁϥⲃⲱⲕ ⲉϩⲟⲩⲛ ⲙⲛ̅Ϩⲁⲙⲁⲛ ⲉⲥⲱ ⲙⲛ̅Ⲉⲥⲑⲏⲣ. Ϩⲣⲁⲓ ϩⲙ̅ⲡⲥⲩⲙⲡⲟⲥⲓⲟⲛ ⲇⲉ ⲡⲉϫⲁϥ ⲛ̅ϭⲓⲡⲣ̅ⲣⲟ ⲛ̅Ⲉⲥⲑⲏⲣ ϫⲉ. Ⲟⲩ ϭⲉ ⲡⲉ ⲡⲟⲩⲁⲓⲧⲏⲙⲁ. Ϩⲱⲃ ⲛⲓⲙ ⲉⲧⲉⲣⲉⲁⲝⲓⲟⲩ ⲛⲥ̅ϣⲱⲡⲉ ⲛⲉ ϣⲁϩⲣⲁⲓ ⲉⲧⲡⲁϣⲉ ⲛ̅ⲧⲁⲙⲛ̅ⲉⲣⲟ. Ⲁⲩⲱ ⲡⲉϫⲉⲈⲥⲑⲏⲣ ⲛⲁϥ. ϫⲉ ⲡⲁⲓ ⲡⲉϯⲁⲝⲓⲟⲩ ⲙ̅ⲙⲟⲥ ⲁⲩⲱ ⲡⲁⲓ ⲡⲉ ⲡⲁⲁⲓⲧⲏⲙⲁ. ϫⲉ ⲉϣⲱⲡⲉ ϩⲛ̅ⲟⲩⲙⲉ ⲁⲓϭⲛ̅ⲭⲁⲣⲓⲥ ⲛ̅ⲛⲁϩⲣⲙ̅ⲡⲣ̅ⲣⲟ ⲁⲩⲱ ⲉϩⲛⲉⲡⲣ̅ⲣⲟ ⲉⲧⲣⲉⲡⲁⲁⲓⲧⲏⲙⲁ ϣⲱⲡⲉ ⲛϥ̅ϫⲱⲕ ⲉⲃⲟⲗ ⲙ̅ⲡⲉϯⲁⲝⲓⲟⲩ ⲙ̅ⲙⲟⲥ. ⲙⲁⲣⲉⲡⲣ̅ⲣⲟ ⲃⲱⲕ ⲉϩⲟⲩⲛ ⲙⲛ̅Ⲁⲙⲁⲛ ⲟⲛ ⲛ̅ⲣⲁⲥⲧⲉ ⲉⲥⲱ ⲛⲙ̅ⲙⲁⲓ. ⲧⲟⲧⲉ ⲉⲓⲉⲟⲩⲱϣⲃ̅ ⲉⲡⲉϥϣⲓⲛⲉ. Ϩⲙ̅ⲡⲉϩⲟⲟⲩ ⲉⲧⲙ̅ⲙⲁⲩ ⲁϥⲉⲓ ⲉⲃⲟⲗ ⲙ̅ϭⲓⲀⲙⲁⲛ ϩⲛ̅ⲟⲩⲁⲅⲁⲑⲟⲛ ⲙⲛ̅ⲟⲩⲉⲩⲫⲣⲟⲥⲩⲛⲏ. ⲁⲗⲗⲁ ⲉϥϣⲁⲛⲛⲁⲩ ⲉⲘⲁⲣⲇⲟⲩⲭⲁⲓⲟⲥ ⲉϥϩⲛ̅ⲧⲁⲩⲗⲏ ⲁⲩⲱ ⲙ̅ⲡϥ̅ⲟⲩⲱϣⲧ̅ ⲛⲁϥ ⲁϥϭⲱⲛⲧ̅ ⲉⲣⲟϥ ⲉⲙⲁⲧⲉ ⲉⲙⲁⲧⲉ.
(5/9) Ⲁⲙⲁⲛ ⲇⲉ ⲁϥϫⲓⲡⲙⲉⲉⲩⲉ ⲛ̅ϭⲟⲛⲥ̅. ⲁϥⲕⲟⲧϥ̅ ⲉϩⲣⲁⲓ ⲉⲡⲉϥⲏⲓ ⲁϥⲧⲣⲉⲛⲉϥϣⲃⲉⲉⲣ ⲧⲏⲣⲟⲩ ⲃⲱⲕ ⲉϩⲟⲩⲛ ⲉⲣⲟϥ ⲙⲛ̅Ⲙⲟⲏⲉ̅ⲍⲱⲥⲁⲣⲁ ⲧⲉϥⲥϩⲓⲙⲉ. Ⲁⲩⲱ ⲁϥⲧⲁⲙⲟⲟⲩ ⲛ̅ϭⲓⲀⲙⲁⲛ ⲉⲧⲃⲉⲧⲉϥⲙⲛ̅ⲧⲣⲙ̅ⲙⲁⲟ ⲁⲩⲱ ⲛⲉϥϣⲏⲣⲉ ⲉⲛⲁϣⲱⲟⲩ. ⲁⲩⲱ ⲉⲧⲃⲉⲡϣⲟⲩϣⲟⲩ ⲉⲛⲧⲁⲩϯⲉⲟⲟⲩ ⲛⲁϥ ⲛ̅ϩⲏⲧϥ̅. ⲁⲩⲱ ϫⲉ ⲉⲛⲧⲁⲩϫⲁⲥⲧϥ̅ ⲉϩⲟⲩⲉⲛ̅ⲥⲓⲟⲩⲣ ⲙⲛ̅ⲛ̅ⲁⲣⲭⲱⲛ ⲧⲏⲣⲟⲩ. Ⲗⲟⲓⲡⲟⲛ ⲡⲉϫⲁϥ. ϫⲉ ⲉⲁⲥⲧⲁϩⲙⲉⲧ ⲛ̅ϭⲓⲈⲥⲑⲏⲣ ⲧⲣ̅ⲣⲟ ⲉⲡⲉⲙⲧⲟ ⲙ̅ⲡⲣ̅ⲣⲟ ⲉⲥⲱ ⲛⲙ̅ⲙⲁⲥ ⲟⲛ. ⲁⲩⲱ ⲙⲛ̅ⲛⲥⲁⲡⲣ̅ⲣⲟ ϩⲱϥ ⲙ̅ⲡⲥ̅ⲧⲣⲉⲗⲁⲁⲩ ⲃⲱⲕ ⲉϩⲟⲩⲛ ⲉⲣⲟⲥ ⲉⲃⲏⲗ ⲉⲣⲟⲓ. Ⲛⲁⲓ ⲇⲉ ⲧⲏⲣⲟⲩ ⲛ̅ⲥⲉⲣⲱϣⲉ ⲁⲛ ⲉⲣⲟⲓ ⲉϣⲁⲓⲛⲁⲩ ⲅⲁⲣ ⲙ̅Ⲙⲁⲣⲇⲟⲩⲭⲁⲓⲟⲥ ⲡⲒⲟⲩⲇⲁⲓ ⲉϥϩⲙⲟⲟⲥ ϩⲁⲧⲛ̅ⲧⲡⲩⲗⲏ. Ⲁⲩⲱ ⲁⲩϫⲱ ⲛⲁϥ ⲛ̅ϭⲓⲘⲟⲏⲉ̅ⲍⲱⲥⲁⲣⲁ ⲧⲉϥⲥϩⲓⲙⲉ ⲙⲛ̅ⲛⲉϥϣⲃⲉⲉⲣ ⲧⲏⲣⲟⲩ. ϫⲉ ⲉⲩⲉⲧⲁⲗⲉⲟⲩϣⲉ ⲛ̅ⲧⲁⲓⲟⲩ ⲙ̅ⲙⲁϩⲉ. Ⲣⲁⲥⲧⲉ ⲇⲉ ⲛ̅ⲧⲟⲕ ϣⲁϫⲉ ⲙⲛ̅ⲡⲣ̅ⲣⲟ ϩⲟⲡⲱⲥ ⲛ̅ⲥⲉⲁϣⲧ̅Ⲙⲁⲣⲇⲟⲩⲭⲁⲓⲟⲥ ⲉϫⲱϥ. ⲁⲩⲱ ⲙⲛ̅ⲛ̅ⲥⲱⲥ ⲉⲕⲛⲁⲃⲱⲕ ⲉϩⲟⲩⲛ ⲉⲣⲟϥ ⲉⲥⲱ ϩⲛ̅ⲟⲩⲣⲁϣⲉ. Ⲁⲩⲱ ⲁⲡⲁⲓϣⲟϫⲛⲉ ⲉϩⲛⲁϥ ⲉⲡⲉϩⲩⲟ ⲁϥⲧⲣⲉⲩⲥⲟⲃⲧⲉ ⲙ̅ⲡϣⲉ.
(6/1) Ϩⲛ̅ⲧⲉⲩϣⲏ ⲇⲉ ⲉⲧⲙ̅ⲙⲁⲩ ⲙⲁϥϩⲱⲣⲡ̅ ⲛ̅ϭⲓⲡⲣ̅ⲣⲟ. ⲁⲩⲱ ⲁϥϩⲱⲛ ⲉⲧⲣⲉⲩⲛ̅ⲡϫⲱⲱⲙⲉ ⲛ̅ⲧϩⲓⲥⲧⲟⲣⲓⲁ ⲉⲧⲉ ⲛⲁⲓ ⲛⲉ ⲙ̅ⲡⲁⲣⲁⲗⲓⲡⲟⲙⲉⲛⲁ. ⲁⲩⲱ ⲁⲩⲟϣⲟⲩ ϩⲁⲧⲉϥϩⲏ. Ⲉⲓⲥ ϩⲏⲏⲧⲉ ⲁⲩϭⲙ̅ⲡⲥϩⲁⲓ ⲉⲧⲃⲉⲘⲁⲣⲇⲟⲭⲁⲓⲟⲥ ⲉⲁϥⲧⲁⲩⲉⲧⲉⲡⲓⲃⲟⲩⲗⲏ ⲉⲛⲧⲁⲡⲥⲓⲟⲩⲣ ⲃ̅ ⲙ̅ⲡⲣ̅ⲣⲟ ⲛ̅ⲁⲣⲭⲏⲥⲱⲙⲁⲧⲟⲫⲩⲗⲁⲝ ⲁⲁⲥ ⲉⲙⲟⲩⲟⲩⲧⲡⲣ̅ⲣⲟ. Ⲡⲉϫⲉⲡⲣ̅ⲣⲟ ϫⲉ ⲁϣ ⲛ̅ⲉⲟⲟⲩ ⲁⲩⲱ ⲛ̅ⲙⲡϣⲁ ⲡⲉⲛⲧⲁⲩⲧⲱⲱⲃⲉ ⲙ̅Ⲙⲁⲣⲇⲟⲭⲁⲓⲟⲥ ⲉϩⲣⲁⲓ ⲉϫⲱϥ. Ⲁⲩⲟⲩⲱϣⲃ̅ ⲇⲉ ⲛ̅ϭⲓⲛ̅ⲥⲓⲟⲩⲣ ⲉⲧϣⲙ̅ϣⲉ ⲙ̅ⲙⲟϥ ϫⲉ ⲙ̅ⲡⲟⲩⲧⲱⲱⲃⲉ ⲛ̅ⲗⲁⲁⲩ ⲉⲡⲧⲏⲣϥ̅. Ⲡⲉϫⲉⲡⲣ̅ⲣⲟ ϫⲉ ⲛⲓⲙ ⲉⲧϩⲛ̅ⲧⲁⲩⲗⲏ. Ⲁⲙⲁⲛ ⲅⲁⲣ ⲁϥⲃⲱⲕ ⲉϩⲟⲩⲛ ⲉⲧⲁⲩⲗⲏ ⲙ̅ⲡⲡⲁⲗⲗⲁⲧⲓⲟⲛ ⲉⲧⲱⲃϩ ϩⲁⲡϩⲉⲧⲁⲍⲉ ⲉⲧϥ̅ⲛⲁⲁϥ ⲙ̅Ⲙⲁⲣⲇⲟⲭⲁⲓⲟⲥ ⲛ̅ⲥⲉⲁϣⲧϥ̅.
(6/2) Ⲡⲉϫⲉⲛ̅ⲥⲓⲟⲩⲣ ⲛⲁϥ ⲙ̅ⲡⲣ̅ⲣⲟ ϫⲉ Ⲁⲙⲁⲛ ⲡⲉⲧϩⲛ̅ⲧⲁⲩⲗⲏ. Ⲁⲩⲱ ⲡⲣ̅ⲣⲟ ⲁϥⲥⲁϩⲛⲏⲧϥ̅ ϫⲉ ⲙⲁⲣⲉϥⲉⲓ ϩⲓϩⲟⲩⲛ. Ⲛ̅ⲧⲉⲣⲉⲀⲙⲁⲛ ⲉⲓ ⲉϩⲟⲩⲛ ⲁϥϫⲛⲟⲩϥ. ϫⲉ ⲟⲩ ⲡⲉⲧⲟⲩⲉⲓⲣⲉ ⲙ̅ⲡⲉⲧⲉⲣⲉⲡⲣ̅ⲣⲟ ⲛⲁϯⲉⲟⲟⲩ ⲛⲁϥ. Ⲁϥⲙⲉⲉⲩⲉ ⲇⲉ ⲛ̅ϭⲓⲀⲙⲁⲛ ϫⲉ ⲛⲓⲙ ⲡⲉ ⲧⲉⲣⲉⲧⲣ̅ⲣⲟⲟⲩ ⲉϣϯⲉⲟⲟⲩ ⲛⲁϥ ⲛ̅ⲥⲁⲃⲗ̅ⲗⲁⲓ. Ⲡⲉϫⲁϥ ⲙ̅ⲡⲣ̅ⲣⲟ ϫⲉ ⲉϣϫⲉ ⲕⲟⲩⲉϣϯⲉⲟⲟⲩ ⲛ̅ⲟⲩⲣⲱⲙⲉ. ⲙⲁⲣⲟⲩⲉⲓⲛⲉ ⲛ̅ⲟⲩⲥⲧⲟⲗⲏ ⲛ̅ϣⲛ̅ⲥ ⲉϣⲁⲣⲉⲡⲣ̅ⲣⲟ ϭⲟⲟⲗⲉϥ ⲙ̅ⲙⲟⲥ. ⲁⲩⲱ ⲟⲩϩⲧⲟ ⲉϣⲁⲣⲉⲡⲣ̅ⲣⲟ ⲧⲁⲗⲟ ⲉⲣⲟϥ. ⲛϥ̅ⲧⲁⲁⲩ ⲛ̅ⲟⲩⲁ ⲛ̅ⲛⲉϥϣⲃⲉⲉⲣ ⲙ̅ⲡⲏⲓ ⲛ̅ⲥⲉⲥⲧⲟⲗⲓⲍⲉ ⲙ̅ⲡⲣⲱⲙⲉ ⲉⲧⲉⲣⲉⲡⲣ̅ⲣⲟ ⲁⲅⲁⲡⲁ ⲙ̅ⲙⲟϥ. ⲛϥ̅ⲧⲁⲗⲟϥ ⲉϫⲙ̅ⲡⲉϩⲧⲟ ⲛϥ̅ⲕⲏⲣⲩⲥⲥⲉ ⲉⲃⲟⲗ ϩⲓⲧⲛ̅ⲧⲉⲡⲗⲁⲧⲓⲁ ⲛ̅ⲧⲡⲟⲗⲓⲥ ⲉϥϫⲱ ⲙ̅ⲙⲟⲥ. ϫⲉ ⲧⲁⲓ ⲧⲉ ⲑⲉ ⲉⲧⲛⲁϣⲱⲡⲉ ⲙⲛ̅ⲣⲱⲙⲉ ⲛⲓⲙ ⲉⲧⲉⲣⲉⲡⲣ̅ⲣⲟ ⲛⲁϯⲉⲟⲟⲩ ⲛⲁϥ.
(6/3) Ⲡⲉϫⲉⲡⲣ̅ⲣⲟ ⲛ̅Ⲁⲙⲁⲛ ϫⲉ ⲕⲁⲗⲱⲥ ⲁⲕϣⲁϫⲉ. ⲁⲣⲓⲣⲉ ϩⲓⲛⲁⲓ ⲙ̅Ⲙⲁⲣⲇⲟⲭⲁⲓⲟⲥ ⲡⲒⲟⲩⲇⲁⲓⲟⲥ ⲡⲉⲧϣⲙ̅ϣⲉ ϩⲛ̅ⲧⲁⲩⲗⲏ ⲙ̅ⲡⲣ̅ⲣⲟ. ⲁⲩⲱ ⲙ̅ⲡⲣ̅ⲧⲣⲉⲟⲩϣⲁϫⲉ ⲛ̅ⲟⲩⲱⲧ ϩⲉ ⲉⲃⲟⲗ ⲛ̅ⲧⲟⲟⲧⲕ̅ ⲛ̅ⲛⲉⲛⲧⲁⲕϫⲟⲟⲩ : Ⲁⲙⲁⲛ ⲇⲉ ⲁϥϫⲓ ⲛ̅ⲧⲉⲥⲧⲟⲗⲏ ⲙⲛ̅ⲡⲉϩⲧⲟ ⲁϥⲥⲧⲟⲗⲓⲍⲉ ⲙ̅Ⲙⲁⲣⲇⲟⲭⲁⲓⲟⲥ. ⲁϥⲧⲁⲗⲟϥ ⲉϫⲙ̅ⲡⲉϩⲧⲟ ⲁϥⲕⲉⲣⲩⲥⲥⲉ ⲉⲃⲟⲗ ϩⲓⲧⲛ̅ⲧⲉⲡⲗⲁⲧⲓⲁ ⲛ̅ⲧⲡⲟⲗⲓⲥ. ⲁϥⲕⲏⲣⲩⲥⲥⲉ ⲉϥϫⲱ ⲙ̅ⲙⲟⲥ. ϫⲉ ⲧⲁⲓ ⲧⲉ ⲑⲉ ⲉⲧⲛⲁϣⲱⲡⲉ ⲛ̅ⲣⲱⲙⲉ ⲛⲓⲙ ⲉⲧⲉⲣⲉⲡⲣ̅ⲣⲟ ⲟⲩⲉϣϯⲉⲟⲟⲩ ⲛⲁϥ : Ⲙⲁⲣⲇⲟⲭⲁⲓⲟⲥ ⲇⲉ ⲁϥⲕⲟⲧϥ̅ ⲉϩⲣⲁⲓ ⲉⲧⲁⲩⲗⲏ. Ⲁⲙⲁⲛ ⲇⲉ ⲁϥⲕⲟⲧϥ̅ ⲉϩⲣⲁⲓ ⲉⲡⲉϥⲏⲓ ⲉϥⲙⲟⲕϩ ⲛ̅ϩⲏⲧ Ⲁⲙⲁⲛ ⲇⲉ ⲁϥⲧⲁⲩⲉⲛⲉⲛ̅ⲧⲁⲩϣⲱⲡⲉ ⲙ̅Ⲙⲟⲏⲉ̅ⲍⲱⲥⲁⲣⲁ ⲧⲉϥⲥϩⲓⲙⲉ ⲙⲛ̅ⲛⲉϥϣⲃⲉⲉⲣ ⲧⲏⲣⲟⲩ. Ⲡⲉϫⲁⲩ ⲛⲁϥ ϫⲉ ⲉϣϫⲉ Ⲙⲁⲣⲇⲟⲭⲁⲓⲟⲥ ⲟⲩⲉⲃⲟⲗ ϩⲙ̅ⲡⲅⲉⲛⲟⲥ ⲛ̅Ⲓⲟⲩⲇⲁⲓ ⲡⲉ ⲁⲕϫⲱⲛⲧ ⲉⲑⲃ̅ⲃⲓⲟ ⲙ̅ⲡⲉϥⲙ̅ⲧⲟ ⲉⲃⲟⲗ ϩⲛ̅ⲟⲩϩⲉ ⲕⲛⲁϩⲉ. ⲛⲕ̅ⲛⲁϣ-ⲧⲱⲱⲃⲉ ⲁⲛ ⲛⲁϥ ϫⲉ ⲡⲛⲟⲩⲧⲉ ⲉⲧⲟⲛϩ ⲛⲙ̅ⲙⲁϥ : Ⲉⲧⲓ ⲉⲩϣⲁϫⲉ ⲓⲥ ⲛⲉⲥⲓⲟⲩⲣ ⲁⲩⲉⲓ ⲉⲩⲉⲛⲓⲅⲉ ⲛ̅Ⲁⲙⲁⲛ ⲉⲡϩⲟⲟⲡ ⲉⲛ̅ⲧⲁⲈⲥⲑⲏⲣ ⲥⲃ̅ⲧⲱⲧϥ:
(7/1) Ⲡⲣ̅ⲣⲟ ⲁϥⲃⲱⲕ ⲉϩⲟⲩⲛ̅ ⲙⲛ̅Ⲁⲙⲁⲛ ⲉⲥⲱ ⲙⲛ̅ⲧⲣ̅ⲣⲱ : Ⲡⲉϫⲉⲡⲣ̅ⲣⲟ ̅ⲛⲈⲥⲑⲏⲣ ϩⲙ̅ⲡⲙⲁϩⲟⲟⲩ ⲥⲛⲁⲩ ϩⲙ̅ⲡⲙⲁ ⲛ̅ⲥⲱ ϫⲉ ⲁϩⲣⲟ Ⲉⲥⲑⲏⲣ ⲧⲣ̅ⲣⲱ ⲁⲩⲱ ⲟⲩ ⲡⲉ ⲡⲟⲩⲁⲓⲧⲏⲙⲁ. ⲁⲩⲱ ⲡⲉⲧⲉⲣⲉⲁⲝⲓⲟⲩ ⲙ̅ⲙⲟϥ ⲛⲥ̅ϣⲱⲡⲉ ⲛⲉ ϣⲁϩⲣⲁⲓ ⲉⲧⲡⲁϣⲉ ⲛ̅ⲧⲁⲙⲛ̅ⲧⲉⲣⲟ : Ⲁⲥⲟⲩⲱϣⲃ̅ ⲉⲥϫⲱ ⲙ̅ⲙⲟⲥ ϫⲉ ⲉϣϫⲉ ⲁⲓϭⲓⲛⲉ ⲛ̅ⲟⲩⲭⲁⲣⲓⲥ ⲙ̅ⲡⲉⲙⲧⲟ ⲉⲃⲟⲗ ⲙ̅ⲡⲣ̅ⲣⲟ ⲙⲁⲣⲟⲩϯ ⲙ̅ⲡⲁⲁⲓⲧⲏⲙⲁ ⲛ̅ⲧⲁⲯⲩⲭⲏ. ⲁⲩⲧⲁⲁⲛ ⲅⲁⲣ(7/2) Ⲡⲉϫⲉⲡⲣ̅ⲣⲟ ϫⲉ ⲛⲓⲙ ⲡⲉ ⲡⲁⲓ ⲉⲛⲧⲁϥⲧⲟⲗⲙⲁ ⲉⲉⲓⲣⲉ ⲙ̅ⲡⲉⲓϩⲱⲃ : ⲠⲉϫⲉⲈⲥⲑⲏⲣ ϫⲉ Ⲁⲙⲁⲛ ⲡⲉ ⲡⲁⲓ ⲡⲣⲱⲙⲉ ⲛ̅ϫⲁϫⲉ ⲁⲩⲱ ⲙ̅ⲡⲟⲛⲏⲣⲟⲥ. Ⲁⲙⲁⲛ ⲇⲉ ⲁϩϣⲧⲟⲣⲧⲣ̅ ⲛ̅ⲧⲟⲟⲧϥ̅ ⲙ̅ⲡⲣ̅ⲣⲟ ⲙⲛ̅ⲧⲉⲣⲣⲱ : Ⲡⲣⲣⲟ ⲇⲉ ⲁϥⲧⲱⲟⲩⲛ̅ ⲉⲃⲟⲗ ϩⲙ̅ⲡⲙⲁ ⲛ̅ⲥⲱ ⲉϩⲟⲩⲛ ⲉⲡⲕⲏⲡⲟⲥ. Ⲁⲙⲁⲛ ⲇⲉ ⲛⲉϥⲥⲟⲡⲥ ⲡⲉ ⲛ̅ⲧⲣ̅ⲣⲱ ⲛ̅ⲛⲉϥⲛⲁⲩ ⲇⲉ ⲉⲣⲟϥ ⲉϥϩⲛ̅ⲙ̅ⲡⲉⲑⲟⲟⲩ. Ⲡⲣ̅ⲣⲟ ⲇⲉ ⲁϥⲕⲧⲟϥ ⲉⲃⲟⲗ ϩⲙ̅ⲡⲕⲏⲡⲟⲥ. Ⲁⲙⲁⲛ ⲇⲉ ⲁϥⲡⲁϩⲧϥ̅ ⲉϫⲙ̅ⲡⲉϭⲗⲟϭ ⲁϥⲁⲝⲓⲟⲩ ⲙ̅ⲙⲟⲥ. Ⲡⲉϫⲉⲡⲣ̅ⲣⲟ ϫⲉ ϩⲱⲥⲧⲉ ⲧⲁⲕⲉⲥϩⲓⲙⲉ ⲉⲣⲉⲀⲙⲁⲛ ⲛⲁϫⲓⲧⲥ̅ ⲛ̅ϭⲟⲛⲥ ϩⲙ̅ⲡⲉⲡⲉⲣⲓⲡⲉⲣⲟⲓ. Ⲁⲙⲁⲛ ⲇⲉ ⲛ̅ⲧⲉⲣⲉϥⲥⲱⲧⲙ̅ ⲉⲣⲟϥ ⲁⲡⲉϥϩⲟ ϣⲓⲃⲉ : ⲠⲉϫⲉⲂⲟⲩⲧⲁⲑⲁⲛ ⲡⲉⲥⲓⲟⲩⲣ ⲙ̅ⲡⲣ̅ⲣⲟ ϫⲉ ⲉⲓⲥ ⲡⲕⲉϣⲉ ⲉⲛⲧⲁⲀⲙⲁⲛ ⲥⲃ̅ⲧⲱⲧϥ̅ ⲉⲘⲁⲣⲇⲟⲩⲭⲁⲓⲟⲥ ⲡⲉⲛⲧⲁϥϣⲁϫⲉ ⲉⲧⲃⲉⲡⲣ̅ⲣⲟ ϩⲁⲟⲩⲡⲉⲧⲛⲁⲛⲟⲩϥ ϥⲧⲁϩⲏⲩ ⲉⲣⲁⲧϥ̅ ϩⲛ̅ⲛⲁⲙⲀⲙⲁⲛ ⲛ̅ⲧⲁⲓⲟⲩ ⲙ̅ⲙⲁϩⲉ : Ⲡⲉϫⲉⲡⲣ̅ⲣⲟ ϫⲉ ⲙⲁⲣⲟⲩⲥⲧⲁⲩⲣⲟⲩ ⲙ̅ⲙⲟϥ ⲉⲣⲟϥ.
(7/3) Ⲁⲩⲱ Ⲁⲙⲁⲛ ⲁⲩⲁϣⲧϥ ⲉϫⲙ̅ⲡϣⲉ ⲉⲛⲧⲁϥⲥⲃ̅ⲧⲱⲧϥ̅ ⲉⲘⲁⲣⲇⲟⲩ-ⲭⲁⲓⲟⲥ. Ⲧⲟⲧⲉ ⲡⲣ̅ⲣⲟ ⲁϥϩⲣⲟⲕ ⲉⲃⲟⲗ ϩⲙ̅ⲡⲉϥϭⲱⲛⲧ:
(8/1) Ϩⲙ̅ⲡⲉϩⲟⲟⲩ ⲉⲧⲙ̅ⲙⲁⲩ ⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ ⲁϥϯ ⲛ̅ⲛϩⲩⲡⲁⲣⲭⲟⲛⲧⲁ ⲛ̅Ⲁⲙⲁⲛ ⲡⲇⲓⲁⲃⲟⲗⲟⲥ ⲛ̅Ⲉⲥⲑⲏⲣ ⲛ̅ⲧⲁⲓⲟ: Ⲙⲁⲣⲇⲟⲩⲭⲁⲓⲟⲥ ⲇⲉ ⲁⲡⲣ̅ⲣⲟ ⲙⲟⲩⲧⲉ ⲉⲣⲟϥ ⲉϩⲟⲩⲛ ϫⲉ ⲁⲈⲥⲑⲏⲣ ⲧⲁⲩⲟϥ ϫⲉ ⲟⲩⲉⲃⲟⲗ ϩⲙ̅ⲡⲉϥⲏⲓ ⲡⲉ. Ⲁⲩⲱ ⲡⲣ̅ⲣⲟ ⲁϥⲛ̅ⲡⲉϥⲝⲟⲩⲣ ⲉⲛⲧⲁⲩϫⲓⲧϥ̅ ⲛ̅ⲧⲛ̅Ⲁⲙⲁⲛ ⲉⲃⲟⲗ ϩⲙ̅ⲡⲉϥⲧⲏⲏⲃⲉ ⲁϥⲧⲁⲁϥ ⲛ̅ⲧⲟⲟⲧϥ̅ ⲙ̅Ⲙⲁⲣⲇⲟⲩⲭⲁⲓⲟⲥ. Ⲉⲥⲑⲏⲣ ⲇⲉ ⲁϥϯⲡⲏⲓ ⲛ̅Ⲁⲙⲁⲛ ⲉⲧⲉⲥⲉⲝⲟⲩⲥⲓⲁ. ⲁⲩⲱ ⲁⲥⲧⲱⲙⲛ̅ⲧ ⲛ̅ϭⲓⲈⲥⲑⲏⲣ ⲙ̅ⲡⲉⲙⲧⲟ ⲉⲃⲟⲗ ⲙ̅ⲡⲣ̅ⲣⲟ. ⲁⲥⲡⲁϩⲧⲥ̅ ⲉⲣⲁⲧϥ̅ ⲉⲥⲣⲓⲙⲉ ⲁⲩⲱ ⲁⲥⲁⲝⲓⲟⲩ. ϫⲉⲕⲁⲥ ⲉϥⲉⲟⲩⲱⲧⲛ̅ ⲉⲃⲟⲗ ⲛ̅ⲧⲉⲡⲓⲃⲟⲩⲗⲏ ⲉⲛⲧⲁⲀⲙⲁⲛ ⲟϭⲛ̅ ⲉⲁⲁϥ ⲉⲛ̅Ⲓⲟⲩⲇⲁⲓ. Ⲁⲩⲱ ⲡⲣ̅ⲣⲟ ⲁϥⲥⲟⲩⲧⲛ̅ⲧⲉϥϭⲉⲣⲱⲃ ⲛ̅ⲛⲟⲩⲃ ⲉⲃⲟⲗ ⲉⲣⲟⲥ ⲁⲩⲱ ⲁⲈⲥⲑⲏⲣ ⲧⲱⲟⲩⲛ ⲉⲃⲟⲗ ϩⲁⲣⲁⲧϥ̅.
(8/2) Ⲡⲉϫⲁⲥ ϫⲉ. Ⲉϣϫⲉ ⲁⲓϭⲛ̅ⲭⲁⲣⲓⲥ ⲙ̅ⲡⲉⲙⲧⲟ ⲉⲃⲟⲗ ⲙ̅ⲡⲣ̅ⲣⲟ ⲉϩⲛⲉⲡⲣ̅ⲣⲟ ⲁⲩⲱ ⲛⲁϩⲟⲗϭⲧ̅ ⲛ̅ⲛⲁϩⲣⲁϥ. ⲙⲁⲣⲉⲡⲣ̅ⲣⲟ ϩⲱⲛ ⲉⲃⲱⲗ ⲉⲃⲟⲗ ⲙ̅ⲡⲉⲥϩⲁⲓ ⲁⲩⲱ ⲧⲉⲡⲓⲃⲟⲩⲗⲏ ⲛ̅Ⲁⲙⲁⲛ ⲡϣⲏⲣⲉ ⲛ̅Ⲁⲙⲁⲇⲁⲛⲑⲟⲥ ⲡⲃⲟⲩⲕⲁⲓⲟⲥ. ⲡⲁⲓ ⲅⲁⲣ ⲁϥⲡⲁⲣⲁⲅⲅⲉⲓⲗⲉ ⲉⲧⲣⲉⲩⲧⲁⲕⲉⲛ̅Ⲓⲟⲩⲇⲁⲓ ⲉⲧϩⲛ̅ⲛⲉⲱⲣⲁ ⲙ̅ⲡⲣ̅ⲣⲟ. Ⲁⲩⲱ ⲡⲉϫⲉⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ ⲛ̅Ⲉⲥⲑⲏⲣ ⲧⲣ̅ⲣⲱ ⲙⲛ̅Ⲙⲁⲣⲇⲩⲭⲁⲓⲟⲥ. ϫⲉ ⲉⲓⲥ ϩⲏⲏⲧⲉ ⲡⲏⲓ ⲧⲏⲣϥ̅ ⲛ̅Ⲁⲙⲁⲛ ⲁⲓⲧⲁⲁϥ ⲛ̅Ⲉⲥⲑⲏⲣ. ⲛ̅ⲧⲟϥ ⲇⲉ ⲣⲱϥ ⲉⲁϥⲣ̅ⲡⲉⲑⲟⲟⲩ ⲉⲛ̅Ⲓⲟⲩⲇⲁⲓ ⲁⲩⲁϣϥ̅ ⲉϫⲙ̅ⲡϣⲉ. Ⲧⲉⲛⲟⲩ ⲇⲉ ⲛ̅ⲧⲱⲧⲛ̅ ⲕⲁⲧⲁⲑⲉ ⲉⲧⲉⲧⲛ̅ⲟⲩⲁϣⲥ̅ ⲙⲁⲣⲉⲧⲛ̅ⲥϩⲁⲓ ⲛ̅ⲟⲩⲉⲡⲓⲥⲧⲟⲗⲏ ϩⲙ̅ⲡⲣⲁⲛ ⲙ̅ⲡⲣ̅ⲣⲟ ⲁⲩⲱ ⲛ̅ⲧⲉⲧⲛ̅ⲧⲱⲱⲃⲉ ⲙ̅ⲙⲟⲥ ⲙ̅ⲡⲉⲝⲟⲩⲣ ⲙ̅ⲡⲣ̅ⲣⲟ. ⲡⲉⲛⲧⲁⲩϩⲱⲛ ⲅⲁⲣ ϩⲙ̅ⲡⲣⲁⲛ ⲙ̅ⲡⲣ̅ⲣⲟ ⲁⲩⲱ ⲁⲩⲧⲟⲟⲃϥ̅ ⲙ̅ⲡⲉϥⲝⲟⲩⲣ ⲛ̅ⲛⲟⲩⲃⲟⲗϥ̅ ⲉⲃⲟⲗ. Ⲁⲩⲱ ⲁⲩⲙⲟⲩⲧⲉ ⲉⲛ̅ⲅⲣⲁⲙⲙⲁⲧⲉⲩⲥ ⲙⲡⲣ̅ⲣⲟ ϩⲙ̅ⲡⲙⲉϩⲙⲛ̅ⲧϣⲟⲙⲧⲉ ⲛ̅ⲉⲃⲟⲧ ⲛ̅ⲥⲟⲩ ⲕ̅ⲅ̅ ⲙ̅ⲡⲉⲃⲟⲧ ⲉⲧⲉⲤⲓⲃⲁⲛ ⲡⲉ. ⲁⲩϩⲟⲛϩⲉⲛ ⲉⲧⲃⲉ-ⲛ̅Ⲓⲟⲩⲇⲁⲓ ⲕⲁⲧⲁⲑⲉ ⲉⲛⲧⲁⲘⲁⲣⲇⲟⲩⲭⲁⲓⲟⲥ ϫⲟⲟⲥ. ⲉⲧⲟⲟⲧⲟⲩ ⲛ̅ⲛⲉⲥⲧⲣⲁⲧⲓⲅⲟⲥ ⲙⲛ̅ⲛⲁⲣⲭⲱⲛ ϫⲓⲛϯⲛⲇⲓⲕⲏ ϣⲁϩⲣⲁⲓ ⲉⲡⲕⲁϩ ⲛ̅ⲛⲉϭⲟⲟϣ. ⲁⲩϫⲟⲟⲩⲥ ⲛ̅ⲭⲱⲣⲁ ⲛⲓⲙ ⲕⲁⲧⲁⲧⲉⲩⲗⲉⲝⲓⲥ ⲙⲛ̅ⲗⲁⲟⲥ ⲛⲓⲙ ⲕⲁⲧⲁⲧⲉⲩⲁⲥⲡⲉ. ⲁⲩⲱ ⲛ̅Ⲓⲟⲩⲇⲁⲓ ϩⲱⲟⲩ ⲁⲩϫⲟⲟⲩⲥ ⲛⲁⲩⲕⲁⲧⲁⲧⲉⲩⲗⲉⲝⲓⲥ ⲁⲩⲱ ⲕⲁⲧⲁⲧⲉⲩⲁⲥⲡⲉ.
(8/3) Ⲛ̅ⲧⲉⲣϥ̅ⲥϩⲁⲓ ⲛ̅ⲧⲉⲓⲉⲡⲓⲥⲧⲟⲗⲏ ϭⲉ ϩⲙ̅ⲡⲣⲁⲛ ⲙ̅ⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ ⲁϥⲧⲟⲟⲃⲥ̅ ⲙ̅ⲡⲉϥⲝⲟⲩⲣ ⲁϥⲧⲁϩⲟⲟⲩ ⲉⲣⲁⲧⲟⲩ ϩⲓⲧⲉⲛⲛ̅ϩⲓⲡⲡⲉⲩⲥ. ϫⲉ ⲡⲣ̅ⲣⲟ ⲁϥϯⲧⲉϩⲓⲏ ⲛ̅ⲛⲒⲟⲩⲇⲁⲓ ⲉⲥⲟⲩⲱϩ ⲉϩⲟⲩⲛ ⲁⲩⲱ ⲉⲕⲧⲟ ⲉⲃⲟⲗ ⲛ̅ⲧϭⲟⲙ ⲛ̅ⲗⲁⲟⲥ ⲛⲓⲙ ⲏ ⲭⲱⲣⲁ ⲛⲓⲙ ⲉⲁⲩⲉⲓ ⲉⲙⲓϣⲉ ⲛⲙ̅ⲙⲁⲩ. ⲗⲟⲓⲡⲟⲛ ⲉϩⲟⲧⲃⲟⲩ ⲙⲛ̅ⲛⲉⲩⲥϩⲓⲙⲉ ϩⲓⲛⲉⲩϣⲏⲣⲉ ⲁⲩⲱ ⲉⲧⲁⲕⲱⲟⲩ ⲁⲩⲱ ⲉϣⲱⲗ ⲙ̅ⲡⲉⲧⲉⲩⲛ̅ⲧⲁⲩ. ϩⲙ̅ⲡⲙⲉϩⲙⲛ̅ⲧⲥⲛⲟⲟⲩⲥ ⲛ̅ⲛⲉⲃⲟⲧ ⲛ̅ⲥⲟⲩⲙⲛ̅ⲧϣⲟⲙⲧⲉ ⲙ̅ⲡⲉⲃⲧ ⲈⲧⲉⲀⲇⲁⲣ ⲡⲉ. Ⲡⲁⲓ ⲡⲁⲛⲧⲓⲅⲣⲁⲫⲟⲛ ⲡⲉ ⲛ̅ⲧⲉⲡⲓⲥⲧⲟⲗⲏ : Ⲁⲣⲇⲁⲝⲉⲣⲝⲏⲥ ⲡⲛⲟϭ ⲛ̅ⲣⲣⲟ ⲛ̅ⲛ̅ⲥⲁⲧⲣⲁⲡⲏⲥ ⲙⲛ̅ⲛ̅ⲁⲣⲭⲱⲛ ⲛ̅ⲛⲉⲧⲟϣ ⲣ̅ⲕ̅ⲍ̅ ϫⲓⲛⲙ̅ⲡⲕⲁϩ ⲛ̅Ϩⲛ̅ⲧⲟⲩ ϣⲁϩⲣⲁⲓ ⲉⲀⲓⲑⲓⲟⲡⲓⲁ ⲭⲁⲓⲣⲉ. Ⲟⲩⲙⲏⲏϣⲉ ⲛ̅ⲛⲉⲛⲧⲁⲩϣⲉⲡⲧⲁⲓⲟ ϩⲓⲧⲉⲛⲡⲉⲩⲣⲉϥⲣ̅ⲡⲉⲧⲛⲁⲛⲟⲩϥ ⲛⲁⲩ ⲁⲩⲣ̅ⲙⲛ̅ⲧϫⲁⲥⲓϩⲏⲧ. Ⲟⲩ ⲙⲟⲛⲟⲛ ⲅⲁⲣ ⲥⲉⲟϭⲛ̅ ⲉⲣ̅ⲃⲟⲟⲛⲉ ⲙ̅ⲡⲗⲁⲟⲥ ⲁⲗⲗⲁ ⲉⲃⲟⲗϫⲉ ⲛ̅ⲥⲉϣ̅ⲧⲱⲟⲩⲛ ⲁⲛ ϩⲁⲡϣⲟⲩϣⲟⲩ. ⲡⲉⲧⲣ̅ⲡⲉⲧⲛⲁⲛⲟⲩϥ ⲛⲁⲩ ϩⲱϥ ⲟⲛ ⲉⲩⲧⲟⲗⲙⲁ ⲉϩⲓⲧⲟⲟⲧⲟⲩ ⲉⲣⲟϥ. ⲉⲩⲁⲕⲉⲧⲉⲩⲭⲁⲣⲓⲥⲧⲉⲓⲁ ϩⲙ̅ⲡⲁⲓ ⲉⲧϩⲛ̅ⲧⲉⲛⲙⲏⲧⲉ ⲁⲩⲱ ϩⲙ̅ⲡⲧⲣⲉⲩϫⲁⲥⲓϩⲏⲧ ⲙⲛ̅ⲡⲟⲩⲱϣⲧ ⲛ̅ⲙ̅ⲡⲟⲛⲏⲣⲟⲥ ⲉⲩⲡⲱⲧ ⲉⲃⲟⲗ ⲛ̅ⲧⲉⲕⲣⲓⲥⲓⲥ ⲙ̅ⲡⲛⲟⲩⲧⲉ.
(8/4) Ⲁϥϣⲱⲡⲉ ⲇⲉ ⲟⲛ ϫⲉ ⲁⲩⲣ̅ⲛⲟⲃⲉ ⲛ̅ϭⲓⲛ̅ⲣ̅ⲣⲟ ⲙⲁⲩⲁⲁⲧⲟⲩ ⲉⲁⲩⲡⲉϩⲥⲛⲟϥ ⲉⲃⲟⲗ ⲛ̅ⲁⲧⲛⲟⲃⲉ ⲕⲁⲧⲁⲡϣⲟϫⲛⲉ ⲛ̅ⲛⲉⲩϣⲃⲏⲣ ⲉⲣⲉⲧⲡⲟⲗⲓⲧⲉⲓⲁ ϩⲛ̅ⲧⲉⲩϭⲓϫ. ⲁⲩⲱ ϩⲓⲧⲛ̅ⲧⲉⲩⲙⲛ̅ⲧⲇⲩⲥⲙⲉⲛⲟⲥ ⲙⲛ̅ⲛⲉⲩϭⲟⲗ. ⲧⲙⲛ̅ⲧⲛⲁ ⲇⲉ ⲙ̅ⲡⲇⲉⲥⲡⲟⲧⲁ ⲁⲛⲏ ⲧⲁⲕⲟⲥ. Ϩⲟⲡⲱⲥ ⲛ̅ⲧⲉⲧⲛ̅ⲉⲓⲙⲉ ⲉⲡⲁⲓ ⲙⲁϯϩⲧⲏⲧⲛ̅ ⲉⲃⲟⲗ ϩⲛ̅ⲛⲉⲓⲥⲧⲟⲣⲓⲁ ⲛ̅ϣⲟⲣⲡ̅ ⲉⲛⲧⲁⲩⲧⲁⲁⲩ ⲉⲧⲟⲧⲧⲏⲩⲧⲛ ⲉⲧⲣⲉⲧⲛ̅ϣⲓⲛⲉ ⲧⲉⲛⲟⲩ ⲛ̅ⲥⲁⲛⲉⲩϩⲃⲏⲩⲉ ⲉⲛⲧⲁⲩϫⲱⲕ ⲉⲃⲟⲗ ϩⲛ̅ⲟⲩⲙⲛ̅ⲧϣⲁϥⲧⲉ ϩⲛ̅ⲧⲙⲛ̅ⲧⲗⲟⲓⲙⲟⲥ ⲛ̅ⲛⲉⲧϫⲓ ⲛ̅ϭⲟⲛⲥ ⲉⲩⲙ̅ⲡ̅ϣⲁ ⲙ̅ⲙⲟⲥ. ⲉⲧⲣⲉⲧⲛϯϩⲧⲏⲩⲧⲛ̅. Ⲙⲛⲛⲥⲁⲛⲁⲓ ⲉⲧⲣⲉⲧⲛ̅ϯ ⲛ̅ⲧⲙⲛ̅ⲉⲣⲟ ⲉⲥⲥϭⲣⲁϩⲧ ⲛ̅ⲣⲱⲙⲉ ⲛⲓⲙ ϩⲛ̅ⲟⲩⲉⲓⲣⲏⲛⲏ. ⲉⲛⲧⲛ̅ⲭⲣⲱ ⲁⲛ ϩⲛ̅ⲟⲩⲙⲛⲧⲁⲃⲟⲗⲏ. Ⲛⲉⲧⲛⲏⲩ ⲇⲉ ϩⲁⲛⲉⲛⲃⲁⲗ ⲉⲛⲇⲓⲁⲕⲣⲓⲛⲉ ⲙ̅ⲙⲟⲟⲩ ⲉⲛⲙⲏⲛ ⲙ̅ⲡⲉⲧⲛⲁϭⲱⲗⲡ ⲉⲃⲟⲗ ⲉⲣⲟⲛ ϩⲛ̅ⲟⲩⲙⲛ̅ⲧϩⲁⲕ :
(8/5) Ⲛ̅ⲑⲉ ⲅⲁⲣ ⲛ̅Ⲁⲙⲁⲛ ⲡϣⲏⲣⲉ ⲛ̅Ⲁⲙⲁⲇⲁⲛⲑⲟⲥ ⲉⲩⲘⲁⲕⲏⲇⲱⲛ ⲡⲉ ⲉϥⲟ ⲛ̅ϣⲙ̅ⲙⲟ ϩⲛ̅ⲟⲩⲙⲉ ⲉⲡⲉⲥⲛⲟϥ ⲛⲙ̅Ⲡⲉⲣⲥⲟⲥ. ⲉϥⲟⲩⲏⲩ ⲉⲃⲟⲗ ⲙ̅ⲙⲁⲧⲉ ⲛ̅ⲧⲉⲧⲙⲛ̅ⲧⲭⲣⲏⲥⲧⲟⲥ. Ⲉⲁϥϭⲟⲓⲗⲉ ⲉⲣⲟⲛ ⲁϥⲙⲁⲧⲉ ⲛ̅ⲧⲉⲛⲙⲛ̅ⲧⲙⲁⲓⲣⲱⲙⲉ ⲉⲧⲉⲟⲩⲛ̅ⲧⲁⲛⲥ ⲉϩⲟⲩⲛ ⲉϩⲉⲑⲛⲟⲥ ⲛⲓⲙ. ϩⲱⲥⲧⲉ ⲛ̅ⲥⲉⲙⲟⲩⲧⲉ ⲉⲣⲟϥ ϩⲓⲛⲁⲓ ϫⲉ ⲡⲉⲛⲉⲓⲱⲧ ⲉⲣⲉⲟⲩⲟⲛ ⲛⲓⲙ ⲟⲩⲱϣⲧ̅ ⲛⲁϥ. ⲉⲧⲣⲉϥϫⲱⲕ ⲉⲃⲟⲗ ⲙ̅ⲡⲕⲉⲡⲣⲟⲥⲟⲡⲟⲛ ⲙⲛ̅ⲛⲥⲁⲡⲉⲑⲣⲟⲛⲟⲥ ⲙ̅ⲡⲣ̅ⲣⲟ. Ⲉⲙⲡϥ̅ⲉϣⲧⲱⲟⲩⲛ ⲇⲉ ϩⲁⲡϣⲟⲩϣⲟⲩ ⲁϥϩⲓⲧⲟⲟⲧϥ ⲉϥⲟϭⲛ̅ ⲛ̅ⲧⲙⲛ̅ⲧⲉⲣⲟ ⲉϥⲓ ⲙ̅ⲡⲉⲙⲡ̅ⲛ̅ⲁ̅ : Ⲡⲉⲛⲥⲱⲧⲏⲣ ⲇⲉ Ⲙⲁⲣⲇⲟⲩⲭⲁⲓⲟⲥ ⲉⲁϥⲣ̅ⲡⲉⲧⲛⲁⲛⲟⲩϥ ⲛⲁⲛ ⲛ̅ⲟⲩⲟⲉⲓϣ ⲛⲓⲙ. ⲁⲩⲱ Ⲉⲥⲑⲏⲣ ⲧⲉⲧⲏⲡ ⲛⲙ̅ⲙⲁⲓ ⲉⲧⲙⲛ̅ⲧⲉⲣⲟ ⲁϫⲛ̅ⲛⲟⲃⲉ ⲙⲛ̅ⲡⲉⲩϩⲉⲑⲛⲟⲥ ⲧⲏⲣϥ̅. ⲉϥⲁⲓⲧⲓ ⲙ̅ⲙⲟⲟⲩ ⲉⲩⲧⲁⲕⲟ ϩⲛ̅ϩⲉⲛⲕⲟⲧⲥ̅ ⲉⲛⲁϣⲱⲟⲩ ⲛ̅ⲣ̅ϩⲁⲗ. ⲉⲃⲟⲗ ⲅⲁⲣ ϩⲛ̅ⲛⲉⲥⲙⲟⲧ ⲉϥϫⲱ ⲙ̅ⲙⲟⲥ ϫⲉ ⲉⲛⲟ ⲛ̅ⲉⲣⲏⲙⲟⲥ. ⲁϥⲙⲉⲉⲩⲉ ϫⲉ ⲉϥⲛⲁϣⲡⲉⲉⲛⲉⲡⲉⲕⲣⲁⲧⲟⲥ ⲛ̅ⲙ̅Ⲡⲉⲣⲥⲟⲥ ⲉⲘⲁⲕⲉⲇⲱⲛ.
(8/6) Ⲁⲩⲱ ⲛ̅Ⲓⲟⲩⲇⲁⲓ ⲉⲛ̅ⲧⲁⲡⲉⲧⲙ̅ⲡϣⲁ ⲙ̅ⲡⲉⲑⲟⲟⲩ ⲛⲓⲙ ⲧⲁⲁⲩ ⲉⲧⲟⲟⲧⲛ̅ ⲉⲩⲧⲁⲕⲟ. ⲧⲛ̅ϭⲓⲛⲉ ⲙ̅ⲙⲟⲟⲩ ⲉⲛϩⲉⲛⲣⲉϥⲣ̅ⲡⲉⲑⲟⲟⲩ ⲁⲛ ⲛⲉ. ⲉⲩⲡⲟⲗⲓⲧⲉⲩⲉ ϩⲛ̅ⲛ̅ⲛⲟⲙⲟⲥ ⲛ̅ⲇⲓⲕⲁⲓⲟⲛ. ⲉⲩⲟ ⲛ̅ϣⲏⲣⲉ ⲙ̅ⲡⲛⲟⲩⲧⲉ ⲙⲁⲩⲁⲁϥ ⲉϥⲧⲁⲓⲏⲩⲧ ⲉϥⲟ ⲛ̅ϭⲙ̅ϭⲟⲙ ⲁⲩⲱ ⲛ̅ⲟⲛϩ̅. ⲡⲉⲛⲧⲁϥⲧⲁϫⲣⲉⲧⲉⲓⲙⲛ̅ⲧⲉⲣⲟ ⲛ̅ⲛⲁⲉⲓⲟⲧⲉ ⲉⲥⲥϭⲣⲁϩⲧ ⲙ̅ⲡⲛⲁⲩ ⲁⲛⲟⲛ. Ⲛ̅ⲛⲉⲧⲛ̅ⲉⲓⲣⲉ ⲟⲩⲛ ⲕⲁⲧⲁⲡⲉⲡⲣⲟⲥⲧⲁⲅⲙⲁ ⲛ̅Ⲁⲙⲁⲛ ⲡϣⲏⲣⲉ ⲛ̅Ⲁⲙⲁⲇⲁⲧⲏⲥ. ⲡⲉⲛⲧⲁϥ-ⲥϩⲁⲓϥ ⲅⲁⲣ ⲙⲛ̅ⲡⲉϥⲏⲓ ⲧⲏⲣϥ̅ ⲁⲩⲁϣϥ̅ ϩⲁⲧⲛ̅ⲧⲡⲩⲗⲏ ⲛ̅Ⲥⲟⲩⲥⲟⲥ. ϫⲉ ⲡⲛⲟⲩⲧⲉ ⲁⲧⲉϥⲕⲣⲓⲥⲓⲥ ⲉⲓ ⲉϩⲣⲁⲓ ⲉϫⲱϥ. Ⲡⲁⲛⲧⲓⲅⲣⲁⲫⲟⲛ ⲇⲉ ⲛ̅ⲧⲉⲓⲉⲡⲓⲥⲧⲟⲗⲏ ⲉⲧⲉⲧⲛⲉⲧⲟϭϥ̅ ⲉⲃⲟⲗ ⲙ̅ⲙⲁ ⲛⲓⲙ ϩⲛ̅ⲟⲩⲡⲁⲣⲣⲏⲥⲓⲁ. ϫⲉ ⲉⲧⲉⲧⲛⲉⲧⲣⲉⲛ̅Ⲓⲟⲩⲇⲁⲓⲟⲥ ⲟⲩⲱϩ ⲕⲁⲧⲁⲛⲉⲩⲛⲟⲙⲟⲥ ⲙ̅ⲙⲓⲛ ⲙ̅ⲟⲟⲩ.
(8/7) ⲁⲩⲱ ⲛ̅ⲧⲉⲧⲛ̅ϯⲧⲉⲧⲛ̅ϭⲓϫ ⲛⲁⲩ ⲉⲡⲁⲧⲁⲥⲥⲉ ⲛ̅ⲛⲉⲧⲡⲱⲣⲥ̅ ⲙ̅ⲙⲟⲟⲩ ⲙ̅ⲡⲉⲓⲛⲁⲩ ⲛ̅ⲑⲗⲓⲯⲓⲥ. ϩⲙ̅ⲡⲙⲉϩⲙⲛ̅ⲧⲥⲛⲟⲟⲩⲥ ⲛ̅ⲛⲉⲃⲟⲧ ⲛ̅ⲥⲟⲩⲙⲛ̅ⲧϣⲟⲙⲧⲉ ⲙ̅ⲡⲉⲃⲟⲧ ⲉⲧⲉⲀⲇⲁⲣ ⲡⲉ. ⲉⲃⲟⲗ ⲅⲁⲣ ϩⲛ̅ⲟⲩϩⲓⲥⲉ ⲁⲡⲛⲟⲩⲧⲉ ⲣ̅ⲡⲉⲓϩⲟⲟⲩ ⲛⲁⲩ ⲛ̅ⲉϩⲟⲟⲩ ⲛ̅ⲁⲅⲁⲑⲟⲛ ϩⲓⲉⲫⲣⲟⲥⲩⲛⲏ. Ⲧⲉⲛⲟⲩ ⲇⲉ ⲕⲁⲧⲁⲑⲉ ⲛ̅ⲛⲉⲧⲛ̅ϣⲁ ⲉⲧⲉⲧⲛ̅ⲉⲣ̅ϣⲁ ⲙ̅ⲙⲟϥ ⲉϥⲥⲟⲧⲡ̅ ⲛ̅ⲣⲁϣⲉ. ϫⲉⲕⲁⲥ ⲉϥⲉϣⲱⲡⲉ ⲛⲁⲛ ⲉⲩⲟⲩϫⲁⲓ ⲙⲛ̅ⲛ̅ⲡⲉⲣⲥⲟⲥ ⲉⲩϣⲓⲛⲉ ⲛ̅ⲧⲉⲛⲭⲁⲣⲓⲥ. ⲛⲉⲧⲕⲱⲧⲉ ⲇⲉ ⲙ̅ⲙⲟⲛ ⲛ̅ⲥⲱⲛ ⲉϥⲉⲣ̅ⲡⲙⲉⲉⲩⲉ ⲙ̅ⲉⲩⲡⲧⲁⲕⲟ. Ⲁⲩⲱ ⲡⲟⲗⲓⲥ ⲛⲓⲙ ⲙⲛ̅ⲭⲱⲣⲁ ⲛⲓⲙ ⲉⲧⲉ ⲛ̅ⲥⲉⲉⲓⲣⲉ ⲕⲁⲧⲁⲣⲟⲥ ⲁⲛ ⲉⲩⲉⲧⲁⲕⲟⲥ ϩⲛ̅ⲟⲩⲣⲱⲕϩ̅ ⲙⲛ̅ⲟⲩⲥⲏϥⲉ. ⲙⲏⲡⲱⲥ ⲟⲩ ⲙⲟⲛⲟⲛ ⲛ̅ⲥⲉⲟⲩⲱϩ ⲛ̅ϩⲏⲧⲟⲩ ⲛ̅ϭⲓⲛ̅ⲣⲱⲙⲉ ⲁⲗⲗⲁ ϩⲱⲟⲩ ⲟⲛ ⲛⲉⲑⲏⲣⲓⲟⲛ ⲙⲛ̅ⲛϩⲁⲗⲁⲧⲉ ⲛ̅ⲛⲟⲩϫⲱϩ ⲉⲣⲟⲥ ϣⲁⲉⲛⲉϩ. Ⲡⲁⲛⲧⲓⲅⲣⲁⲫⲟⲛ ⲇⲉ ⲛ̅ⲧⲉⲓⲉⲡⲓⲥⲧⲟⲗⲏ ⲉⲩⲉⲧⲁϩⲟ ⲉⲣⲁⲧϥ̅ ⲕⲁⲧⲁⲛ̅ⲛⲟⲙⲟⲥ ⲁⲩⲱ ⲕⲁⲧⲁⲛ̅ⲗⲁⲟⲥ ϫⲉ ⲛ̅Ⲓⲟⲩⲇⲁⲓ ⲉⲩⲥⲃ̅ⲧⲱⲧ ⲉⲡⲉⲓϩⲟⲟⲩ ⲉⲧⲣⲉⲩⲡⲟⲗⲉⲙⲓ ⲙⲛ̅ⲛⲉⲩϫⲁϫⲉ. Ⲛ̅ϩⲓⲡⲡⲉⲩⲥ ϭⲉ ⲁⲩⲉⲓ ⲉⲃⲟⲗ ϩⲛ̅ⲟⲩϭⲉⲡⲏ ⲉϫⲱⲕ ⲉⲃⲟⲗ ⲛ̅ⲛⲉⲧⲉⲣⲉⲡⲣⲣⲟ ϫⲱ ⲙ̅ⲙⲟⲟⲩ ⲁⲩⲱ ⲡⲉⲥϩⲁⲓ ⲁⲩⲧⲟϭϥ̅ ⲉⲃⲟⲗ ϩⲛ̅Ⲥⲟⲩⲥⲟⲥ.
(8/8) Ⲁⲩⲱ Ⲙⲁⲣⲇⲟⲩⲭⲁⲓⲟⲥ ⲁϥⲉⲓ ⲉⲃⲟⲗ ⲉϥⲥⲧⲟⲗⲓⲥⲉ ⲛ̅ⲧⲉⲥⲧⲟⲗⲏ ⲛ̅ⲧⲙⲛ̅ⲧⲉⲣⲟ : ⲉⲣⲉⲟⲩⲕⲗⲟⲙ ⲛ̅ⲛⲟⲩⲃ ϩⲓϫⲱϥ. ⲁⲩⲱ ⲟⲩϭⲣⲏⲡⲉ ⲛ̅ϣⲛ̅ⲥ ⲛ̅ϫⲏϭⲉ : Ⲛⲉⲧϩⲛ̅Ⲥⲟⲩⲥⲟⲥ ⲇⲉ ⲛ̅ⲧⲉⲣⲟⲩⲛⲁⲩ ⲉⲣⲟϥ ⲁⲩⲣⲁϣⲉ ⲛ̅Ⲓⲟⲩⲇⲁⲓ ϭⲉ ⲁⲩⲟⲩⲟⲉⲓⲛ ϣⲱⲡⲉ ⲛⲁⲩ. ⲙⲛ̅ⲟⲩⲉⲩⲫⲣⲱⲥⲩⲛⲏ ⲕⲁⲧⲁⲡⲟⲗⲓⲥ ϩⲓⲭⲱⲣⲁ. ϩⲙ̅ⲡⲙⲁ ⲉϣⲁⲩⲧⲉϭⲡⲉⲥϩⲁⲓ ⲉⲃⲟⲗ ⲛ̅ϩⲏⲧϥ̅ ⲟⲩⲣⲁϣⲉ ⲙⲛ̅ⲟⲩⲟⲩⲛⲟϥ ⲁϥϣⲱⲡⲉ ⲛ̅Ⲓⲟⲩⲇⲁⲓ ϩⲉⲛⲥⲱⲃⲉ ⲙⲛ̅ⲟⲩⲉⲩⲫⲣⲟⲥⲩⲛⲏ. ϩⲁϩ ϩⲛ̅ⲛⲛϩⲉⲑⲛⲟⲥ ⲁⲩⲥⲃ̅ⲃⲏⲧⲟⲩ ⲁⲩⲣ̅Ⲓⲟⲩⲇⲁⲓ.
(9/1) Ϩⲙⲡⲙⲉϩⲙⲛ̅ⲧⲥⲛⲟⲟⲩⲥ ⲅⲁⲣ ⲛ̅ⲛⲉⲃⲟⲧ ⲛ̅ⲥⲟⲩⲙⲛ̅ⲧϣⲟⲙⲧⲉ ⲙ̅ⲡⲉⲃⲟⲧ ⲉⲧⲉⲀⲇⲁⲣ ⲡⲉ. ⲁⲩⲱ ⲛⲉⲥϩⲁⲓ ⲉⲛⲧⲁⲡⲣ̅ⲣⲟ ⲥϩⲁⲓⲥⲟⲩ : Ϩⲙ̅ⲡⲉⲓϩⲟⲟⲩ ⲛ̅ⲟⲩⲱⲧ ⲛ̅ϫⲁϫⲉ ⲛ̅Ⲓⲟⲩⲇⲁⲓⲟⲥ ⲁⲩⲧⲁⲕⲟⲟⲩ ⲙ̅ⲡⲉϣⲗⲁⲁⲩ ⲁϩⲉⲣⲁⲧϥ̅ ⲉⲣⲟⲟⲩ. ⲉϥⲣ̅ϩⲟⲧⲉ ϩⲏⲧⲟⲩ ⲛ̅ⲛⲁⲣⲭⲱⲛ ⲛ̅ⲛ̅ⲥⲁⲧⲣⲁⲡⲏⲥ ⲙⲛ̅ⲛ̅ⲧⲩⲣⲁⲛⲛⲟⲥ ⲁⲩⲱ ⲛ̅ⲃⲁⲥⲓⲗⲓⲕⲟⲥ ⲛ̅ⲅⲣⲁⲙⲙⲁⲧⲉⲩⲥ ⲛ̅ⲛⲉⲩⲧⲙⲁⲓⲟ ⲅⲁⲣ ⲛ̅Ⲓⲟⲩⲇⲁⲓⲟⲥ. ⲑⲟⲧⲉ ⲅⲁⲣ ⲙ̅Ⲙⲁⲣⲇⲟⲩⲭⲁⲓⲟⲥ ⲛ̅ⲛⲉⲥϩⲓϫⲱⲟⲩ. Ⲡⲟⲩⲉϩⲥⲁϩⲛⲉ ⲙ̅ⲡⲣ̅ⲣⲟ ⲁϥⲧⲁϩⲟⲟⲩ ⲉⲧⲣⲉⲩⲧⲁⲩⲟϥ ϩⲛ̅ⲧⲙⲛ̅ⲧⲉⲣⲟ ⲧⲏⲣⲥ̅ ⲛ̅Ⲁⲣⲇⲁⲝⲉⲣⲝⲏⲥ. Ⲙⲁⲣⲇⲟⲩⲭⲁⲓⲟⲥ ⲛⲉϥⲟ ⲅⲁⲣ ⲡⲉ ⲛ̅ⲛⲟϭ ϩⲙ̅ⲡⲡⲁⲗⲗⲁⲧⲓⲟⲛ ⲉⲣⲉⲡⲉϥⲣⲁⲛ ⲙⲟⲩϣⲧⲛ̅ⲧⲟϣ ⲧⲏⲣⲟⲩ. ϫⲉ ⲛⲉϥⲙⲏⲛ ⲡⲉ ⲉϥⲁⲓⲁⲓ.
(9/2) Ⲛ̅ⲓⲟⲩⲇⲁⲓ ⲇⲉ ⲁⲩⲡⲁⲧⲁⲥⲥⲉ ⲛ̅ⲛⲉⲩϫⲁϫⲉ ϩⲛ̅ⲟⲩⲧⲁⲡⲣⲟ ⲛ̅ⲥⲏϥⲉ. ⲁⲩⲱ ϩⲛ̅ⲟⲩϩⲱⲧⲃ̅ ⲙⲛ̅ⲟⲩⲧⲁⲕⲟ. ⲁⲩⲉⲓⲣⲉ ⲇⲉ ⲛ̅ⲛⲉⲧⲙⲟⲥⲧⲉ ⲙ̅ⲙⲟⲟⲩ ⲕⲁⲧⲁⲡⲉⲩⲟⲩⲱϣ. Ⲛⲉⲧϩⲛ̅Ⲥⲟⲩⲥⲟⲥ ⲁⲩⲙⲉⲩⲧϯⲟⲩ ⲛ̅ϣⲉ ⲛ̅ⲣⲱⲙⲉ ϩⲣⲁⲓ ⲛ̅ϩⲏⲧⲥ̅. Ⲫⲁⲣⲥⲁⲛⲉⲥⲧⲁ ⲇⲉ. ⲙⲛ̅Ⲇⲉⲗⲙⲱⲛ. ⲙⲛ̅Ⲫⲁⲅⲁⲛ. ⲙⲛ̅Ⲥⲁⲣⲁⲑⲁ. ⲙⲛ̅Ⲃⲁⲣⲥⲁ. ⲙⲛ̅Ⲃⲁⲣⲉⲇⲁⲁ. ⲙⲛ̅Ⲁⲣⲥⲓⲙⲁⲁ. ⲙⲛ̅Ⲁⲣⲟⲩⲫⲁⲓⲟⲥ. ⲙⲛ̅Ⲁⲣⲥⲁⲓⲟⲥ. ⲙⲛ̅Ⲍⲁⲃⲟⲩⲑⲁ.
(9/3) ⲡⲙⲏⲧ ⲛ̅ϣⲏⲣⲉ ⲛ̅Ⲁⲙⲁⲛ ⲡϣⲏⲣⲉ ⲛ̅Ⲁⲙⲁⲇⲁⲛⲑⲟⲥ ⲡⲂⲟⲩⲅⲁⲓⲟⲥ ⲡϫⲁϫⲉ ⲛ̅Ⲓⲟⲩⲇⲁⲓⲟⲥ ⲁⲩⲙⲟⲩⲟⲩⲧⲟⲩ. ⲁⲩⲱ ⲁⲩⲧⲱⲣⲡ̅ ⲛ̅ⲛⲉⲩϩⲩⲡⲁⲣⲭⲟⲛⲧⲁ ϩⲙ̅ⲡⲉϩⲟⲟⲩ ⲉⲧⲙ̅ⲙⲁⲩ. ⲁⲩϯⲧⲏⲡⲉ ⲙ̅ⲡⲣ̅ⲣⲟ ⲛ̅ⲛⲉⲛⲧⲁⲩⲙⲟⲟⲩⲧⲟⲩ ϩⲛ̅Ⲥⲟⲩⲥⲟⲥ ⲧⲡⲟⲗⲓⲥ: Ⲡⲉϫⲉⲡⲣ̅ⲣⲟ ⲛ̅Ⲉⲥⲑⲏⲣ ϫⲉ ⲛ̅Ⲓⲟⲩⲇⲁⲓ ⲁⲩⲧⲁⲕⲉϯⲟⲩ ⲛ̅ϣⲉ ⲛ̅ⲣⲱⲙⲉ ϩⲛ̅Ⲥⲟⲩⲥⲟⲥ ⲧⲡⲟⲗⲓⲥ : Ⲉⲓⲉⲟⲩⲏⲣ ⲁⲩⲧⲁⲕⲟ ϩⲛ̅ⲧⲭⲱⲣⲁ ⲧⲏⲣⲥ̅. Ⲟⲩⲟⲛ ⲡⲉⲧⲉⲣⲉⲁⲝⲓⲟⲩ ⲉⲧⲃⲏⲏⲧϥ̅ ⲛϥ̅ϣⲱⲡⲉ ⲛⲉ : ⲠⲉϫⲉⲈⲥⲑⲏⲣ ⲙ̅ⲡⲣ̅ⲣⲟ ϫⲉ ⲙⲁⲣⲟⲩϯⲡⲕⲉⲣⲁⲥⲧⲉ ⲛ̅Ⲓⲟⲩⲇⲁⲓⲟⲥ ⲉⲧⲣⲉⲩⲉⲓⲣⲉ ϩⲓⲛⲁⲓ ϩⲱⲥⲧⲉ ⲉⲧⲣⲉⲩⲁϣⲧⲡⲙⲏⲧ ⲛ̅ϣⲏⲣⲉ ⲛ̅Ⲁⲙⲁⲛ. Ⲁϥⲟⲩⲉϩⲥⲁϩⲛⲉ ⲉⲧⲣⲉⲥϣⲱⲡⲉ ϩⲓⲛⲁⲓ : Ⲁⲩⲱ ⲛ̅ⲥⲱⲙⲁ ⲛ̅ⲛϣⲏⲣⲉ ⲛ̅Ⲁⲙⲁⲛ ⲁⲩⲕⲁⲁⲩ ⲛ̅Ⲓⲟⲩⲇⲁⲓⲟⲥ ⲛ̅ⲃⲟⲗ ⲛ̅ⲧⲡⲟⲗⲓⲥ ⲉⲧⲣⲉⲩⲁϣⲧⲟⲩ.
(9/4) ⲛ̅Ⲓⲟⲩⲇⲁⲓⲟⲥ ⲇⲉ ⲁⲩⲥⲟⲩⲱϩ ⲉϩⲟⲩⲛ̅ ϩⲛ̅Ⲥⲟⲩⲥⲟⲥ ϩⲛ̅ⲥⲟⲩⲙⲛ̅ⲧⲁϥⲧⲉ ⲛ̅Ⲁⲇⲁⲣ. ⲁⲩⲙⲟⲩⲟⲩⲧ ⲛ̅ϣⲙⲛ̅ⲧϣⲉ ⲛ̅ⲣⲱⲙⲉ ⲁⲩⲱ ⲙ̅ⲡⲟⲩⲧⲣⲡ̅ⲗⲁⲁⲩ: Ⲡⲕⲉⲥⲉⲉⲡⲉ ⲇⲉ ⲛ̅Ⲓⲟⲩⲇⲁⲓⲟⲥ ⲉⲧϩⲛ̅ⲧⲙⲛ̅ⲧⲉⲣⲟ. ⲁⲩⲥⲟⲩⲱϩ ⲉϩⲟⲩⲛ ⲁⲩⲙⲓϣⲉ ⲉⲣⲟⲟⲩ ⲁⲩⲙ̅ⲧⲟⲛ ⲙ̅ⲙⲟⲟⲩ ⲉⲃⲟⲗ ϩⲛ̅ⲛⲉⲩϫⲁϫⲉ. Ⲁⲩⲧⲁⲕⲟ ⲉⲃⲟⲗ ⲛ̅ϩⲏⲧⲟⲩ ⲛ̅ⲟⲩⲧⲃⲁ ⲟⲩϭⲟⲥ ⲛ̅ⲥⲟⲩⲙⲛ̅ⲧϣⲟⲙⲧⲉ ⲛ̅Ⲁⲇⲁⲣ. ⲁⲩⲱ ⲙ̅ⲡⲟⲩⲧⲣⲡⲗⲁⲁⲩ. Ⲁⲩⲙ̅ⲧⲟⲛ ⲙ̅ⲙⲟⲟⲩ ⲛ̅ⲥⲟⲩⲙⲛ̅ⲧⲁϥⲧⲉ ⲙ̅ⲡⲓⲉⲃⲟⲧ ⲛ̅ⲟⲩⲱⲧ. ⲁⲩⲉⲓⲣⲉ ⲙ̅ⲙⲟϥ ⲛ̅ⲟⲩϩⲟⲟⲩ ⲛ̅ⲙ̅ⲧⲟⲛ ϩⲓⲣⲁϣⲉ ⲙⲛ̅ⲟⲩⲉⲩⲫⲣⲟⲥⲩⲛⲏ : Ⲛ̅ⲓⲟⲩⲇⲁⲓⲟⲥ ⲇⲉ ⲉⲧϩⲛ̅Ⲥⲟⲩⲥⲟⲥ ⲧⲡⲟⲗⲓⲥ ⲁⲩⲥⲟⲩⲱϩ ⲉϩⲟⲩⲛ ⲁⲩⲙ̅ⲧⲟⲛ ⲙ̅ⲡⲟⲟⲩ ⲙ̅ⲡⲕⲉⲥⲟⲩ-ⲙⲛ̅ⲧⲁϥⲧⲉ ⲁⲩⲉⲓⲣⲉ ⲇⲉ ⲙ̅ⲡⲕⲉⲥⲟⲩⲙⲛ̅ⲧⲏ ϩⲛ̅ⲟⲩⲣⲁϣⲉ ⲙⲛ̅ⲟⲩⲉⲩⲫⲣⲟⲥⲩⲛⲏ. Ⲉⲧⲃⲉⲡⲁⲓ ⲅⲁⲣ ⲛ̅Ⲓⲟⲩⲇⲁⲓⲟⲥ ⲉⲧϫⲱⲣⲉ ⲉⲃⲟⲗ ϩⲛ̅ⲧⲉⲭⲱⲣⲁ ⲥⲉⲉⲓⲣⲉ ⲛ̅ⲥⲟⲩⲙⲛ̅ⲧⲁϥⲧⲉ ⲛ̅Ⲁⲇⲁⲣ ⲛ̅ⲁⲅⲁⲑⲟⲛ ϩⲓⲉⲩⲫⲣⲟⲥⲩⲛⲏ. ⲉⲩϫⲟⲟⲩ ⲛ̅ϩⲉⲛⲙⲉⲣⲓⲥ ⲛ̅ⲛⲉⲧϩⲓⲧⲟⲩⲱⲟⲩ. ⲛⲉⲧⲟⲩⲏϩ ⲇⲉ ϩⲙ̅ⲙⲉⲧⲣⲟⲡⲟⲗⲓⲥ ⲡⲕⲉⲥⲟⲩⲙⲛ̅ⲧⲏ ⲛ̅Ⲁⲇⲁⲣ ⲁⲩⲁⲁϥ ⲛ̅ϩⲟⲟⲩ ⲛ̅ⲁⲅⲁⲑⲟⲛ ϩⲓⲉⲩⲫⲣⲟⲥⲩⲛⲏ. ⲉⲩϫⲟⲩ ⲛ̅ϩⲉⲛ-ⲙⲉⲣⲓⲥ ⲛ̅ⲛⲉⲧϩⲓⲧⲟⲩⲱⲟⲩ :
(9/5) Ⲙⲁⲣⲇⲟⲩⲭⲁⲓⲟⲥ ⲇⲉ ⲁϥⲥϩⲁⲓ ⲉⲩϫⲱⲱⲙⲉ ⲛ̅ⲛⲉⲓϣⲁϫⲉ ⲁϥϫⲟⲟⲩⲥⲟⲩ ⲛ̅ⲛ̅Ⲓⲟⲩⲇⲁⲓ ⲉⲧϩⲛ̅ⲧⲙⲛ̅ⲧⲉⲣⲟ ⲛ̅Ⲁⲣⲇⲁⲝⲉⲣⲝⲏⲥ. ⲛⲉⲧϩⲏⲛ ⲉϩⲟⲩⲛ ⲙⲛ̅ⲛⲉⲧⲟⲩⲏⲩ ⲉⲃⲟⲗ. ⲉⲧⲣⲉⲩⲧⲁϩⲟⲟⲩ ⲉⲣⲁⲧⲟⲩ ⲛ̅ⲛⲉⲓϩⲟⲟⲩ ⲛ̅ϩⲉⲛϩⲟⲟⲩ ⲛ̅ⲁⲅⲁⲑⲟⲛ. Ⲉⲧⲣⲉⲩⲉⲓⲣⲉ ⲛ̅ⲥⲟⲩⲙⲛ̅ⲧⲁϥⲧⲉ ⲙⲛ̅ⲥⲟⲩⲙⲛ̅ⲧⲏ ⲛ̅Ⲁⲇⲁⲣ : Ϩⲣⲁⲓ ⲅⲁⲣ ϩⲛ̅ⲛⲉⲓϩⲟⲟⲩ ⲁⲛ̅Ⲓⲟⲩⲇⲁⲓⲟⲥ ⲙ̅ⲧⲟⲛ ⲙ̅ⲙⲟⲟⲩ ⲉⲃⲟⲗ ϩⲛ̅ⲛⲉⲩϫⲁϫⲉ. ⲁⲩⲱ ⲕⲁⲧⲁⲡⲉⲃⲟⲧ ⲉⲛⲧⲁⲩⲥϩⲁⲓ ⲛⲁⲩ ⲉⲃⲟⲗ ϩⲛ̅ⲟⲩⲙ̅ⲕⲁϩ ⲛ̅ϩⲏⲧ ⲉⲩⲣⲁϣⲉ ⲁⲩⲱ ⲉⲃⲟⲗ ϩⲛ̅ⲟⲩϩⲟⲧⲉ ⲉϩⲉⲛϩⲟⲟⲩ ⲛ̅ⲁⲅⲁⲑⲟⲛ. ⲉⲧⲣⲉⲩⲉⲓⲣⲉ ⲙ̅ⲙⲟϥ ⲛ̅ϩⲉⲛϩⲟⲟⲩ ⲛ̅ϣⲉⲗⲉⲉⲧ ϩⲓⲉⲩⲫⲣⲟⲥⲩⲛⲏ. ⲉⲩϫⲟⲟⲩ ⲛ̅ϩⲉⲛⲧⲁⲓⲟ ⲛ̅ⲛⲉⲩϣⲃⲉⲉⲣ ⲙⲛ̅ⲛⲛϩⲏⲕⲉ : Ⲛ̅ⲓⲟⲩⲇⲁⲓⲟⲥ ϭⲉ ⲁⲩϣⲱⲡ ⲉⲣⲟⲟⲩ ⲛ̅ⲑⲉ ⲉⲛⲧⲁⲘⲁⲣⲇⲟⲩⲭⲁⲓⲟⲥ ⲥϩⲁⲓ ⲛⲁⲩ : Ⲁⲙⲁⲛ ⲅⲁⲣ ⲡϣⲏⲣⲉ ⲛ̅Ⲁⲙⲁⲇⲁⲛⲑⲟⲥ ⲡⲘⲁⲕⲉⲇⲱⲛⲟⲥ ⲛ̅ⲛⲉϥⲡⲟⲗⲉⲙⲓ ⲙⲛ̅ⲛⲒⲟⲩⲇⲁⲓⲟⲥ ⲛ̅ⲑⲉ ⲉⲛⲧⲁϥⲕⲱ ⲉϩⲣⲁⲓ ⲛ̅ⲟⲩⲯⲩⲫⲓⲥⲙⲁ ⲙⲛ̅ⲟⲩⲕⲗⲏⲣⲟⲥ ⲉⲧⲁⲕⲟⲟⲩ.
(9/6) ⲁⲩⲱ ⲛ̅ⲑⲉ ⲉⲛⲧⲁϥⲉⲓ ⲉϩⲟⲩⲛ ⲙ̅ⲡⲣ̅ⲣⲟ ⲉⲧⲣⲉϥϫⲟⲟⲥ ⲛⲁϥ ⲉⲉⲓϣⲉ ⲙ̅Ⲙⲁⲣⲇⲟⲩⲭⲁⲓⲟⲥ. Ⲛⲉⲓⲡⲉⲑⲟⲟⲩ ⲇⲉ ⲉⲛ̅ⲧⲁϥϩⲓⲧⲟⲟⲧϥ̅ ⲉⲣⲟⲟⲩ ⲉⲛ̅ⲧⲟⲩ ⲉϫⲱⲟⲩ ⲁⲩⲉⲓ ⲉϩⲣⲁⲓ ⲉϫⲱϥ. ⲁⲩⲁϣⲧϥ ⲛ̅ⲧⲟϥ ⲙⲛ̅ⲛⲉϥⲕⲉϣⲏⲣⲉ ⲉϫⲛ̅ⲛϣⲉ. Ⲉⲧⲃⲉⲡⲁⲓ ⲁⲩⲙⲟⲩⲧⲉ ⲉⲛⲉⲓϩⲟⲟⲩ ϫⲉ ⲛⲉⲫⲣⲟⲩⲣⲁⲓ. ⲉⲧⲃⲉⲛⲉⲕⲗⲏⲣⲟⲥ ⲉⲩⲙⲟⲩⲧⲉ ⲉⲣⲟⲟⲩ ϫⲉ ⲛⲉⲫⲣⲟⲩⲣⲁⲓ ϩⲛ̅ⲧⲉⲩⲁⲥⲡⲉ. Ⲉⲧⲃⲉⲛ̅ϣⲁϫⲉ ⲛ̅ⲧⲉⲓⲉⲡⲓⲥⲧⲟⲗⲏ. ⲁⲩⲱ ⲛ̅ϩⲓⲥⲉ ⲉⲛⲧⲁⲩϣⲟⲡⲟⲩ ⲉⲧⲃⲉⲛⲁⲓ ⲙⲛ̅ⲛⲉⲛⲧⲁⲩϣⲱⲡⲉ ⲙ̅ⲙⲟⲟⲩ ⲁϥⲧⲁϩⲟⲟⲩ ⲉⲣⲁⲧⲟⲩ. Ⲁⲩⲱ ⲛ̅ⲑⲉ ⲉⲛ̅ⲧⲁⲛ̅Ⲓⲟⲩⲇⲁⲓ ϣⲟⲡⲟⲩ ⲉⲣⲟⲟⲩ ⲉϫⲱⲟⲩ ⲙⲛ̅ⲡⲉⲩⲥⲡⲉⲣⲙⲁ. ⲁⲩⲱ ⲛⲉⲛ̅ⲧⲁⲩⲧⲟϭⲟⲩ ⲉⲃⲟⲗ ⲉϩⲣⲁⲓ ⲉϫⲱⲟⲩ ⲛ̅ⲛⲉⲩⲉⲓⲣⲉ ⲛ̅ⲕⲉⲥⲙⲟⲧ. Ⲛⲉⲓϩⲟⲟⲩ ⲇⲉ ϩⲉⲛⲣ̅ⲡⲙⲉⲉⲩⲉ ⲛⲉ. ⲉⲩⲛⲁϫⲱⲕ ⲉ̅ⲃⲟⲗ ⲕⲁⲧⲁⲅⲉⲛⲉⲁ ϩⲓⲅⲉⲛⲉⲁ. ⲕⲁⲧⲁⲙⲛ̅ⲧⲓⲱⲧ. ⲕⲁⲧⲁⲡⲟⲗⲓⲥ ϩⲓⲭⲱⲣⲁ. Ⲛⲉⲓϩⲟⲟⲩ ⲇⲉ ⲛ̅ⲉⲫⲣⲟⲩⲣⲁⲓ ⲥⲉⲛⲁⲁⲁⲩ ⲙ̅ⲡⲉⲩⲟⲩⲉⲓϣ ⲧⲏⲣϥ̅. ⲡⲉⲩⲣ̅ⲡⲙⲉⲉⲩⲉ ⲛϥ̅ⲛⲁⲱϫⲛ̅ ⲁⲛ ⲉⲃⲟⲗ ϩⲛ̅ⲛϫⲱⲙ : - Ⲉⲥⲑⲏⲣ ⲧⲣ̅ⲣⲱ ⲧϣⲉⲉⲣⲉ ⲛ̅Ⲁⲙⲓⲛⲁⲇⲁⲃ ⲉⲥⲥϩⲁⲓ ⲙ̅Ⲙⲁⲣⲇⲟⲩⲭⲁⲓⲟⲥ ⲛ̅ⲛⲉⲛⲧⲁⲥⲁⲁⲩ. ⲁⲩⲱ ⲡⲧⲁϫⲣⲟ ⲛ̅ⲛⲉⲡⲓⲥⲧⲟⲗⲏ ⲛ̅ⲛⲉϥⲣⲟⲩⲣⲁⲓ:
(9/7) Ⲙⲁⲣⲇⲟⲩⲭⲁⲓⲟⲥ ⲙⲛ̅Ⲉⲥⲑⲏⲣ ⲧⲣ̅ⲣⲱ ⲁⲩⲧⲁϩⲟⲟⲩ ⲛⲁⲩ ⲉⲣⲁⲧⲟⲩ ϩⲁⲣⲓϩⲁⲣⲟⲟⲩ. ⲁⲩⲱ ⲁⲩⲧⲁϩⲟⲟⲩ ⲉ̅ⲣⲁⲧⲟⲩ ⲛ̅ⲛⲁⲡⲉⲩⲟⲩϫⲁⲓ ⲙⲛ̅ⲛⲉⲩϣⲟϫⲛⲉ : Ⲉⲥⲑⲏⲣ ⲁⲥⲧⲁϩⲟⲟⲩ ⲉⲣⲁⲧⲟⲩ ⲙ̅ⲡϣⲁϫⲉ ⲛ̅ϣⲁⲉⲛⲉϩ ⲁⲩⲱ ⲁⲩⲥϩⲁⲓⲥⲟⲩ ⲉⲩⲣ̅ⲡⲙⲉⲉⲩⲉ :
(9/8) Ⲡⲣⲣⲟ ⲇⲉ ⲁϥⲥϩⲁⲓ ⲛ̅ⲟⲩⲉⲡⲓⲥⲧⲟⲗⲏ ϩⲛ̅ⲧⲉϥⲙⲛ̅ⲉⲣⲟ ⲙ̅ⲡⲕⲁϩ ⲙⲛ̅ⲑⲁⲗⲁⲥⲥⲁ. ⲁⲩⲱ ⲧⲉϥϭⲟⲙ ⲙⲛ̅ⲡⲉϥⲡⲉⲧⲛⲁⲛⲟⲩϥ. Ⲁⲓⲧⲓ ⲇⲉ ⲧⲉϥⲙⲛ̅ⲧⲣⲙ̅ⲙⲁⲟ ⲙⲛ̅ⲡⲉⲟⲟⲩ ⲛ̅ⲧⲉϥⲙⲛ̅ⲧⲉⲣⲟ. Ⲉⲓⲥ ϩⲏⲏⲧⲉ ⲥⲉⲥⲏϩ ϩⲙ̅ⲡϫⲱⲱⲙⲉ ⲛ̅ⲛ̅ⲣⲣⲱⲟⲩ ⲛ̅ⲙ̅Ⲡⲉⲣⲥⲟⲥ ⲙⲛ̅ⲙ̅Ⲙⲏⲇⲟⲥ ⲉⲩⲣ̅ⲡⲙⲉⲉⲩⲉ : Ⲙⲁⲣⲇⲟⲩⲭⲁⲓⲟⲥ ⲇⲉ ⲁϥⲣ̅ⲡⲙⲁ ⲙ̅ⲡⲣ̅ⲣⲟ Ⲁⲣⲇⲁⲝⲉⲣⲝⲏⲥ. ⲁⲩⲱ ⲛⲉⲩⲛⲟϭ ⲡⲉ ϩⲛ̅ⲧⲙⲛ̅ⲧⲉⲣⲟ ⲉϥⲟⲓ ⲉⲣⲉⲛⲒⲟⲩⲇⲁⲓⲟⲥ ⲙⲉ ⲙ̅ⲙⲟϥ. Ⲡⲉϥⲥⲙⲟⲧ ⲛ̅ⲛⲉϥⲕⲱ ⲙ̅ⲙⲟϥ ⲙ̅ⲡⲉϥϩⲉⲑⲛⲟⲥ ⲧⲏⲣϥ̅ : ⲠⲉϫⲉⲘⲁⲣⲇⲟⲩⲭⲁⲓⲟⲥ ϫⲉ ⲁⲣⲁ ⲉⲛⲧⲁⲛⲁⲓ ϣⲱⲡⲉ ⲛ̅ⲧⲟⲧϥ̅ ⲙ̅ⲡⲛⲟⲩⲧⲉ. Ⲁⲓⲣ̅ⲡⲙⲉⲉⲩⲉ ⲛ̅ⲧⲣⲁⲥⲟⲩ ⲉⲛⲧⲁⲓⲛⲁⲩ ⲉⲣⲟⲥ ⲉⲧⲃⲉⲛⲉⲓϣⲁϫⲉ. ⲙ̅ⲡⲉⲗⲁⲁⲩ ⲛ̅ϣⲁϫⲉ ϩⲉ ⲉⲃⲟⲗ. Ⲧⲕⲟⲩⲓ ⲙ̅ⲡⲏⲅⲏ ⲁⲥϣⲱⲡⲉ ⲉⲩⲓⲉⲣⲟ. ⲁⲩⲱ ⲛⲉⲣⲉⲟⲩⲟⲉⲓⲛ ϣⲟⲟⲡ ϩⲙ̅ⲡⲣⲏ ⲁⲩⲱ ⲟⲩⲛⲟϭ ⲙ̅ⲙⲟⲟⲩ. Ⲉⲥⲑⲏⲣ ⲧⲉ ⲡⲓⲉⲣⲟ̅ ⲉⲛⲧⲁⲡⲣ̅ⲣⲟ ϩⲙⲟⲟⲥ ⲛⲙ̅ⲙⲁⲥ ⲁϥⲁⲁⲥ ⲛ̅ⲣ̅ⲣⲱ. Ⲡⲁⲇⲣⲁⲕⲱⲛ ⲇⲉ ⲥⲛⲁⲩ ⲁⲛⲟⲕ ⲡⲉ ⲙⲛ̅Ⲁⲙⲁⲛ: ⲛ̅ϩⲉⲑⲛⲟⲥ ⲇⲉ ⲉⲛⲧⲁⲩⲥⲟⲩⲱϩ ⲉϩⲟⲩⲛ ⲉⲧⲁⲕⲉⲡⲣⲁⲛ ⲛ̅Ⲓⲟⲩⲇⲁⲓ. Ⲡⲁϩⲉⲑⲛⲟⲥ ⲇⲉ ⲡⲁⲓ ⲡⲉ ⲡⲒⲥⲣⲁⲏⲗ ⲛⲉⲛⲧⲁⲩⲱϣ ⲉⲃⲟⲗ ⲉϩⲣⲁⲓ ⲉⲡⲛⲟⲩⲧⲉ ⲁⲩⲟⲩϫⲁⲓ. ⲁϥⲛⲁ ϩⲛ̅ⲡⲉϥⲗⲁⲟⲥ ⲁϥϥⲓⲧⲛ̅ ⲉⲃⲟⲗ ϩⲛ̅ⲛⲉⲓⲡⲉⲑⲟⲟⲩ ⲧⲏⲣⲟⲩ. Ⲁⲩⲱ ⲡⲛⲟⲩⲧⲉ ⲁϥⲉⲓⲣⲉ ⲛ̅ϩⲉⲛⲛⲟϭ ⲙ̅ⲙⲁⲉⲓⲛ ⲙⲛ̅ϩⲉⲛϣⲡⲏⲣⲉ ⲛⲁⲓ ⲉⲙⲡⲟⲩϣⲱⲡⲉ ϩⲛ̅ⲛϩⲉⲑⲛⲟⲥ ⲉⲧⲃⲉⲡⲁⲓ ⲁϥⲧⲁⲙⲓⲉⲕⲗⲏⲣⲟⲥ ⲥⲛⲁⲩ. ⲟⲩⲁ ⲙ̅ⲡⲗⲁⲟⲥ ⲙ̅ⲡⲛⲟⲩⲧⲉ. ⲁⲩⲱ ⲕⲉⲟⲩⲁ ⲛ̅ⲛ̅ϩⲉⲑⲛⲟⲥ ⲧⲏⲣⲟⲩ. ⲡⲉⲕⲗⲏⲣⲟⲥ ⲥⲛⲁⲩ ⲁⲩⲉⲓ ⲉⲩⲟⲩⲛⲟⲩ ⲛ̅ⲟⲩⲱⲧ ⲙⲛ̅ⲟⲩⲕⲁⲓⲣⲟⲥ. ⲁⲩⲱ ⲉⲩϩⲟⲟⲩ ⲛ̅ⲕⲣⲓⲥⲓⲥ ⲙ̅ⲡⲉⲙⲧⲟ ⲉⲃⲟⲗ ⲙ̅ⲡⲛⲟⲩⲧⲉ ⲙⲛ̅ⲛⲛϩⲉⲑⲛⲟⲥ ⲧⲏⲣⲟⲩ. Ⲡⲛⲟⲩⲧⲉ ⲁϥⲣ̅ⲡⲙⲉⲉⲩⲉ ⲙ̅ⲡⲉϥⲗⲁⲟⲥ. ⲁϥⲧⲙⲁⲓⲉⲧⲉϥⲕⲗⲏⲣⲟⲛⲟⲙⲓⲁ ⲁⲩⲱ ⲛⲉⲓϩⲟⲟⲩ ⲥⲉⲛⲁϣⲱⲡⲉ ⲛⲁⲩ ⲙ̅ⲡⲉⲃⲟⲧ ⲛ̅Ⲁⲇⲁⲣ. ⲛ̅ⲥⲟⲩⲙⲛ̅ⲧⲁϥⲧⲉ ⲙⲛ̅ⲥⲟⲩⲙⲛ̅ⲧⲏ ⲙ̅ⲡⲉⲓⲉⲃⲟⲧ ⲛ̅ⲟⲩⲱⲧ. ϩⲛ̅ⲟⲩⲥⲱⲟⲩϩ ⲉϩⲟⲩⲛ ⲙⲛ̅ⲟⲩⲣⲁϣⲉ ⲙⲛ̅ⲟⲩⲉⲩⲫⲣⲟⲥⲩⲛⲏ ⲙ̅ⲡⲉⲙⲧⲟ ⲉⲃⲟⲗ ⲙ̅ⲡⲛⲟⲩⲧⲉ ⲕⲁⲧⲁⲅⲉⲛⲉⲁ ϣⲁⲉⲛⲉϩ ϩⲙ̅ⲡⲉϥⲗⲁⲟⲥ ⲙ̅ⲡⲒⲥⲣⲁⲏⲗ: Ϩⲛ̅ⲥⲡ̅ϥⲧⲟ ⲙ̅Ⲡⲧⲟⲗⲙⲁⲓⲟⲥ ⲉϥⲟ ⲛ̅ⲛⲣ̅ⲣⲟ ⲙⲛ̅Ⲕⲗⲉⲟⲡⲁⲧⲣⲁ ⲇⲱⲥⲑⲉ ⲉϥϫⲱ ⲙ̅ⲙⲟⲥ ϫⲉ ⲟⲩⲏⲏⲃ ⲡⲉ ⲁⲩⲱ ⲟⲩⲗⲉⲩⲉⲓⲧⲏⲥ ⲡⲉ. ⲙⲛ̅Ⲡⲧⲟⲗⲉⲙⲁⲓⲟⲥ ⲡⲉϥϣⲏⲣⲉ ⲁϥⲉⲓⲛⲉ ⲛ̅ⲧⲉⲡⲓⲥⲧⲟⲗⲏ ⲉⲧⲥⲏϩ ⲛ̅ϣⲟⲣⲡ ⲛ̅ⲛⲉϥⲣⲟⲩⲣⲁⲓ. ⲧⲉⲛⲧⲁⲩϫⲟⲟⲥ ⲉⲧⲃⲏⲏⲧⲥ. ⲁⲖⲩⲥⲓⲙⲁⲭⲟⲥ ϩⲉⲣⲙⲏⲛⲉⲩⲉ ⲙ̅ⲙⲟⲥ ⲡϣⲏⲣⲉ ⲙ̅Ⲡⲧⲟⲗⲉⲙⲁⲓⲟⲥ ⲛ̅ⲛⲉⲧⲟⲩⲏϩ ϩⲛ̅Ⲑⲓⲉⲣⲟⲩⲥⲁⲗⲏⲙ.
