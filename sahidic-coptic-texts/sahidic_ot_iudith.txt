(1/1) Ϩⲣⲁⲓ ϩⲛ̅ⲧⲙⲛ̅ⲧⲥⲛⲟⲟⲩⲥ ⲛ̅ⲣⲟⲙⲡⲉ ⲛ̅ⲧⲙⲛ̅ⲧⲉⲣⲟ ⲛⲚⲁⲃⲟⲩⲭⲟⲇⲟⲛⲟⲥⲟⲣ ⲡⲁⲓ ⲉⲛⲧⲁϥⲣⲣ̅ⲣⲟ ⲉϫⲛ̅ⲛⲀⲥⲩⲣⲓⲟⲥ ϩⲛ̅Ⲛⲓⲛⲉⲩⲏ ⲧⲛⲟϭ ⲙ̅ⲡⲟⲗⲓⲥ. ϩⲛ̅ⲛⲉϩⲟⲟⲩ ⲛ̅Ⲁⲣⲫⲁⲝⲁⲇ ⲉⲛⲧⲁϥⲣ̅ⲣⲣⲟ ⲉϫⲛ̅ⲙ̅Ⲙⲏⲇⲟⲥ ϩⲛ̅ⲛⲈⲕⲃⲁⲇⲁⲛⲟⲥ. ⲁϥⲕⲱⲧ ⲛ̅ⲧⲈⲕⲃⲁⲇⲁⲛⲟⲥ ⲛ̅ϩⲉⲛⲥⲟⲃⲧ ⲉⲩⲕⲱⲧⲉ ⲛ̅ϩⲉⲛⲱⲛⲉ ⲉⲩⲕⲉϩⲕⲱϩ. ⲉⲩⲉⲓⲣⲉ ⲛ̅ϣⲟⲙⲛ̅ⲧ ⲙ̅ⲙⲁϩⲉ ⲛ̅ⲟⲩⲱϣⲥ̅. ⲁⲩⲱ ⲥⲟⲟⲩ ⲙ̅ⲙⲁϩⲉ ⲛ̅ϣⲓⲏ. Ⲁϥϫⲉⲥⲧⲡⲥⲟⲃⲧ ⲛ̅ϣⲃⲉ ⲙ̅ⲙⲁϩⲉ. ⲁⲩⲱ ⲡⲉϥⲟⲩⲱϣⲥ̅ ⲛ̅ⲧⲁⲓⲟⲩ ⲙ̅ⲙⲁϩⲉ. Ⲁϥⲕⲁⲛⲉⲥⲡⲩⲣⲅⲟⲥ ⲉϫⲛ̅ⲛⲉⲥⲡⲩⲗⲏ ⲉⲩⲉⲓⲣⲉ ⲛ̅ϣⲉ ⲙ̅ⲙⲁϩⲉ. ⲧⲥⲛ̅ⲧⲉ ⲙ̅ⲡⲉⲥⲟⲩⲱϣⲥ̅ ⲡⲉ ⲥⲉ ⲙ̅ⲙⲁϩⲉ. Ⲁϥⲕⲱⲧ ⲛ̅ⲛⲉⲥⲡⲩⲗⲏ ⲉⲩϫⲟⲥⲉ ⲛ̅ϣⲃⲉ ⲙ̅ⲙⲁϩⲉ. ⲁⲩⲱ ⲡⲉⲥⲟⲩⲱϣⲥ̅ ⲛ̅ϩⲙⲉ ⲙ̅ⲙⲁϩⲉ. Ⲉⲡⲉⲓ ⲉⲃⲟⲗ ⲛ̅ⲧⲉϥϭⲟⲙ ⲙⲛ̅ⲧⲉϥⲧⲓⲁⲥⲧⲁⲥⲓⲥ. ⲙⲛ̅ⲛⲉϥⲧⲣⲓⲥⲧⲁⲧⲏⲥ. ⲙⲛ̅ⲛⲉϥⲧⲱϣ ⲛ̅ⲛⲉϥⲣⲙ̅ⲣⲁⲧⲟⲩ.
(1/2) Ⲁϥⲉⲓⲣⲉ ⲛ̅ⲟⲩⲛⲟϭ ⲙ̅ⲡⲟⲗⲉⲙⲟⲥ ϩⲛ̅ⲛⲉϩⲟⲟⲩ ⲉⲧⲙ̅ⲙⲁⲩ ⲛ̅ϭⲓⲡⲣ̅ⲣⲟ Ⲛⲁⲃⲟⲩⲭⲟⲇⲟⲛⲟⲥⲟⲣ. ⲛ̅ⲛⲁϩⲣⲛ̅Ⲁⲣⲫⲁⲝⲁⲇ ⲡⲣ̅ⲣⲟ ϩⲛ̅ⲧⲛⲟϭ ⲛ̅ⲥⲱϣⲉ ⲉⲧⲉⲡⲁⲓ ⲡⲉ ϩⲛ̅ⲛⲧⲟϣ ⲛ̅Ϩⲣⲁⲅⲁⲩ: Ⲁⲩⲧⲱⲙⲛ̅ⲧ ⲉⲣⲟϥ ⲛ̅ϭⲓⲛⲉⲧⲟⲩⲏϩ ⲧⲏⲣⲟⲩ ϩⲛ̅ⲧⲟⲣⲓⲛⲏ. ⲙⲛ̅ⲛⲉⲧⲟⲩⲏϩ ϩⲙ̅ⲡⲈⲩⲫⲣⲁⲇⲏⲥ. ⲙⲛ̅Ⲧⲓⲅⲣⲓⲥ. ⲁⲩⲱ Ϩⲩⲇⲁⲥⲡⲏⲥ. ⲙⲛ̅ⲛⲥⲱϣⲉ ⲛ̅Ⲁⲣⲓⲱⲭ ⲡⲣ̅ⲣⲟ ⲛ̅Ⲉⲗⲉⲙⲉⲱⲛ. ⲁⲩⲉⲓ ⲛ̅ϭⲓⲛ̅ϩⲉⲑⲛⲟⲥ ⲉⲩⲛⲟϭ ⲙ̅ⲡⲁⲣⲁⲇⲁⲝⲓⲥ ⲉⲛⲁϣⲱⲥ ⲉϫⲛ̅ⲛϣⲏⲣⲉ ⲛ̅Ⲭⲉⲗⲉⲟⲩⲗ : Ⲁϥϫⲟⲟⲩ ⲛ̅ϭⲓⲚⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲛ̅ⲛⲀⲥⲥⲩⲣⲓⲟⲥ ⲛ̅ⲥⲁⲟⲩⲟⲛ ⲛⲓⲙ ⲉⲧⲟⲩⲏϩ ϩⲙ̅ⲡⲈⲩⲫⲣⲁⲧⲏⲥ. ⲙⲛ̅ⲟⲩⲟⲛ ⲛⲓⲙ ⲉⲧⲟⲩⲏϩ ϩⲛ̅ⲙ̅Ⲡⲉⲣⲥⲏⲥ. ⲙⲛ̅ⲟⲩⲟⲛ ⲛⲓⲙ ⲉⲧϣⲟⲟⲡ ϩⲙ̅ⲡⲉⲙⲛ̅ⲧ. ⲙⲛ̅ⲛⲉⲧϣⲟⲟⲡ ϩⲛ̅ⲧⲔⲓⲗⲓⲕⲓⲁ. ⲙⲛ̅Ⲇⲁⲙⲁⲥⲕⲟⲥ. ⲙⲛ̅ⲡⲖⲓⲃⲁⲛⲟⲥ. ⲙⲛ̅ⲡⲀⲛⲧⲓⲗⲓⲃⲁⲛⲟⲥ. ⲙⲛ̅ⲟⲩⲟⲛ ⲛⲓⲙ ⲉⲧⲟⲩⲏϩ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲧⲡⲁⲣϩⲁⲗⲓⲁ. ⲙⲛ̅ⲛϩⲉⲑⲛⲟⲥ ⲉⲧϩⲙ̅ⲡⲔⲁⲣⲙⲏⲗⲟⲥ. ⲙⲛ̅ⲧⲄⲁⲗⲁⲁⲇ. ⲙⲛ̅ⲧⲄⲁⲗⲓⲗⲁⲓⲁ ⲉⲧϩⲛ̅ⲧⲡⲉ. ⲙⲛ̅ⲧⲛⲟϭ ⲛ̅ⲥⲱϣⲉ ⲛ̅ⲛⲈⲥⲣⲏⲙ. ⲙⲛ̅ⲟⲩⲟⲛ ⲛⲓⲙ ⲉⲧϩⲛ̅ⲧⲤⲁⲙⲁⲣⲓⲁ ⲙⲛ̅ⲛⲉⲥⲡⲟⲗⲓⲥ. ⲁⲩⲱ ⲡⲓⲕⲣⲟ ⲙ̅ⲡⲒⲟⲣⲇⲁⲛⲏⲥ ϣⲁⲑⲒⲉⲣⲟⲩⲥⲁⲗⲏⲙ. ⲙⲛ̅Ⲃⲉⲇⲁⲛⲏ. ⲙⲛ̅Ⲭⲉⲗⲗⲟⲩⲥ. ⲙⲛ̅Ⲕⲁⲇⲏⲥ.
(1/3) ⲁⲩⲱ ⲡⲣ̅ⲣⲟ ⲛ̅Ⲕⲏⲙⲉ. Ⲧⲁⲫⲛⲁⲥ. ⲙⲛ̅Ϩⲣⲁⲙⲉⲥⲥⲏ. ⲁⲩⲱ Ⲅⲉⲥⲥⲉⲙ ⲧⲏⲣϥ̅ ϣⲁⲛⲧϥ̅ⲉⲓ ⲉϩⲣⲁⲓ ⲉⲧϪⲁⲁⲛⲉ. ⲙⲛ̅Ⲙⲛ̅ϥⲉ. ⲁⲩⲱ ⲟⲩⲟⲛ ⲛⲓⲙ ⲉⲧϣⲟⲟⲡ ϩⲛ̅Ⲕⲏⲙⲉ ϣⲁⲛⲧϥ̅ⲉⲓ ⲉϩⲣⲁⲓ ⲉϫⲛ̅ⲛⲧⲟϣ ⲛ̅ⲛⲉϭⲟⲟϣ.
(1/4) Ⲁⲩⲱ ⲛⲉⲧⲟⲩⲏϩ ϩⲙ̅ⲡⲕⲁϩ ⲧⲏⲣϥ̅ ⲁⲩⲥⲱϣϥ̅ ⲙ̅ⲡϣⲁϫⲉ Ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲛ̅Ⲁⲥⲥⲩⲣⲓⲟⲥ. ⲙ̅ⲡⲟⲩⲉⲓⲛ ⲛ̅ⲙⲙⲁϥ ⲉⲡⲡⲟⲗⲉⲙⲟⲥ ⲉⲃⲟⲗϫⲉ ⲙ̅ⲡⲟⲩⲣ̅ϩⲟⲧⲉ ϩⲏⲧϥ̅. ⲁⲗⲗⲁ ⲛⲉϥϣⲟⲟⲡ ⲙ̅ⲡⲉⲩⲙ̅ⲧⲟ ⲉⲃⲟⲗ ⲛ̅ⲑⲉ ⲛ̅ⲟⲩⲣⲱⲙⲉ ⲛ̅ⲟⲩⲱⲧ. Ⲁⲩⲧⲥ̅ⲧⲟ ⲉⲃⲟⲗ ⲛ̅ⲛⲉϥⲁⲓϣⲓⲛⲉ ϩⲛ̅ⲟⲩⲥⲱϣϥ̅ ⲙ̅ⲡⲉⲩⲙ̅ⲧⲟ ⲉⲃⲟⲗ. Ⲛⲁⲃⲟⲩⲭⲟⲇⲟⲛⲟⲥⲟⲣ ⲁϥϭⲱⲛⲧ ⲉϫⲙ̅ⲡⲉⲓⲕⲁϩ ⲧⲏⲣϥ̅. ⲁϥⲱⲣⲕ̅ ⲙ̅ⲡⲉⲑⲣⲟⲛⲟⲥ ⲛ̅ⲧⲉϥⲙⲛ̅ⲧⲉⲣⲟ ⲉϥϫⲱ ⲙ̅ⲙⲟⲥ. ϫⲉ ϯⲛⲁⲉⲓⲣⲉ ⲙ̅ⲡⲁⲕⲃⲁ ϩⲙ̅ⲡⲧⲟϣ ⲛ̅ⲧⲖⲓⲗⲓⲕⲓⲁ. ⲙⲛ̅Ⲇⲁⲙⲁⲥⲕⲟⲥ. ⲙⲛ̅ⲧⲤⲩⲣⲓⲁ. ⲉⲧⲣⲉⲧⲁⲥⲏϥⲉ ⲧⲁⲕⲟⲟⲩ. ⲙⲛ̅ⲟⲩⲟⲛ ⲛⲓⲙ ⲉⲧⲟⲩⲏϩ ϩⲙ̅Ⲙⲱⲁⲃ. ⲙⲛ̅ⲛϣⲏⲣⲉ ⲛ̅Ⲁⲙⲙⲱⲛ. ⲙⲛ̅ⲇⲓⲒⲟⲩⲇⲁⲓⲁ ⲧⲏⲣⲥ̅ ⲙⲛ̅ⲟⲩⲟⲛ ⲛⲓⲙ ⲉⲧⲟⲩⲏϩ ϩⲛ̅Ⲕⲏⲙⲉ. ϣⲁⲛⲧϥ̅ⲉⲓ ⲉϩⲣⲁⲓ ⲉϫⲛ̅ⲛⲧⲟϣ ⲛ̅ⲑⲁⲗⲁⲥⲥⲁ ⲥⲛ̅ⲧⲉ :
(1/5) Ⲁϥⲥⲣ̅ⲙ̅ⲙ̅ⲗⲁϩ ⲉⲃⲟⲗ ⲛ̅ⲛⲁϩⲣⲛ̅Ⲁⲣⲫⲁⲝⲁⲇ ⲡⲣ̅ⲣⲟ ϩⲣⲁⲓ ϩⲛ̅ⲧⲙⲉϩⲙⲛ̅ⲧⲥⲁϣϥⲉ ⲛ̅ⲣⲟⲙⲡⲉ. ⲁϥⲁⲙⲁϩⲧⲉ ϩⲙ̅ⲡⲉϥ-ⲡⲟⲗⲉⲙⲟⲥ. ⲁϥⲕⲧⲟ ⲛ̅ⲧϭⲟⲙ ⲧⲏⲣⲥ̅ ⲛ̅Ⲁⲣⲫⲁⲝⲁⲇ. ⲙⲛ̅ⲛⲉϥϩⲧⲱⲱⲣ. ⲙⲛ̅ⲛⲉϥϩⲁⲣⲙⲁ ⲧⲏⲣⲟⲩ. Ⲁϥⲣ̅ϫⲟⲉⲓⲥ ⲉϫⲛ̅ⲛⲉϥⲡⲟⲗⲓⲥ ⲁϥⲧⲁϩⲟϥ ϣⲁⲛⲈⲕⲃⲁⲇⲁⲛⲟⲥ. ⲁϥⲁⲙⲁϩⲧⲉ ⲙ̅ⲡⲉⲥⲡⲩⲣⲅⲟⲥ ⲁϥϣⲱⲗ ⲛ̅ⲛⲉⲥⲡⲗⲁⲧⲓⲁ. ⲡⲉⲥⲕⲟⲥⲙⲟⲥ ⲁϥⲕⲁⲁϥ ⲛⲁⲥ ⲉⲩⲛⲟϭⲛⲉϭ.
(1/6) Ⲁϥϫⲓ ⲛ̅Ⲁⲣⲫⲁⲝⲁⲇ. ϩⲙ̅ⲡⲧⲟⲟⲩ ⲛ̅Ϩⲣⲁⲅⲁⲩ. ⲁϥⲕⲟⲛⲥϥ̅ ϩⲣⲁⲓ ϩⲛ̅ⲛⲉϥϫⲉⲃⲏⲗ. ⲁⲩⲱ ⲁϥⲃⲟⲧϥ̅ ⲉⲃⲟⲗ ϣⲁϩⲣⲁⲓ ⲉⲡⲉϩⲟⲟⲩ ⲉⲧⲙ̅ⲙⲁⲩ. ⲁϥⲕⲧⲟϥ ⲛⲙ̅ⲙⲁⲩ ⲛ̅ⲧⲟϥ ⲙⲛ̅ⲧⲉϥⲁϥϣⲏ ⲛ̅ⲣⲱⲙⲉ ⲛ̅ⲛⲣⲉϥⲙⲓϣⲉ ⲉⲧⲛⲁϣⲱⲟⲩ ⲉⲙⲁⲧⲉ. ⲁⲩⲱ ⲛⲉϥϩⲙ̅ⲡⲙⲁ ⲉⲧⲙ̅ⲙⲁⲩ ⲉϥϯ ⲙ̅ⲙⲟϥ ⲛ̅ⲧⲙⲛ̅ⲧϣⲁ ⲙⲛ̅ⲡⲟⲩⲛⲟϥ ϩⲙ̅ⲡⲥⲱ ⲙ̅ⲡⲏⲣⲡ̅ ⲙⲛ̅ⲡⲉϥⲙⲏⲏϣⲉ ⲛⲁⲁϣⲉϫⲟⲩⲱⲧ ⲛ̅ϩⲟⲟⲩ:
(2/1) Ϩⲛ̅ⲧⲙⲉϩⲙⲛ̅ⲧϣⲙⲏⲛⲉ ⲛ̅ⲣⲟⲙⲡⲉ ⲛ̅ⲥⲟⲩϫⲟⲩⲧⲥⲛⲟⲟⲩⲥ ⲙ̅ⲡϣⲟⲣⲡ ⲛ̅ⲉⲃⲟⲧ ⲡϣⲁϫⲉ ⲁϥϣⲱⲡⲉ ϩⲙ̅ⲡⲏⲓ Ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲛ̅ⲛⲀⲥⲥⲩⲣⲓⲟⲥ ⲉⲣ̅ⲡⲉϥⲕⲃⲁ ⲙⲛⲡⲕⲁϩ ⲧⲏⲣϥ̅ ⲕⲁⲧⲁⲑⲉ ⲉⲛⲧⲁϥϫⲟⲟⲥ. Ⲁϥⲙⲟⲩⲧⲉ ⲉⲛⲉϥϩⲙ̅ϩⲁⲗ ⲧⲏⲣⲟⲩ. ⲙⲛ̅ⲛⲉϥⲙⲉⲅⲓⲥⲧⲁⲛⲟⲥ ⲧⲏⲣⲟⲩ ⲁϥϫⲱ ⲛⲙ̅ⲙⲁⲩ ⲙ̅ⲡⲙⲩⲥⲧⲏⲣⲓⲟⲛ ⲙ̅ⲡⲉϥϣⲟϫⲛⲉ. ⲁϥϫⲱⲕ ⲉⲃⲟⲗ ⲛ̅ⲧⲕⲁⲕⲓⲁ ⲧⲏⲣⲥ̅ ⲙ̅ⲡⲕⲁϩ ⲉⲃⲟⲗ ϩⲛ̅ⲣⲱϥ. ⲁⲩⲕⲣⲓⲛⲉ ϩⲱⲟⲩ ⲉⲧⲁⲕⲉⲥⲁⲣⲝ̅ ⲛⲓⲙ ⲛⲁⲓ ⲉⲧⲉⲙ̅ⲡⲟⲩⲟⲩⲁϩⲟⲩ ⲛ̅ⲥⲁⲡϣⲁϫⲉ ⲛ̅ⲣⲱϥ Ⲛⲁⲃⲟⲩⲭⲟⲇⲟⲛⲟⲥⲟⲣ : Ⲁⲥϣⲱⲡⲉ ⲇⲉ ⲛ̅ⲧⲉⲣⲉⲥⲟⲩⲱ ⲙ̅ⲡⲉϥϣⲟϫⲛⲉ. ⲁⲚⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲛ̅ⲛⲀⲥⲥⲩⲣⲓⲟⲥ ⲙⲟⲩⲧⲉ ⲉⲞⲗⲟⲫⲉⲣⲛⲏⲥ ⲡⲁⲣⲭⲓⲥⲧⲣⲁⲧⲏⲅⲟⲥ ⲛ̅ⲧⲉϥϭⲟⲙ ⲉⲡⲙⲉϩⲥⲛⲁⲩ ⲡⲉ ⲙⲛ̅ⲛⲥⲱϥ ⲡⲉϫⲁϥ ⲛⲁϥ.
(2/2) ϫⲉ ⲛⲁⲓ ⲛⲉⲧⲉⲣⲉⲡⲛⲟϭ ⲛ̅ⲣ̅ⲣⲟ ϫⲱ ⲙ̅ⲙⲟⲟⲩ ⲡϫⲟⲉⲓⲥ ⲙ̅ⲡⲕⲁϩ ⲧⲏⲣϥ̅. Ⲉⲓⲥ ϩⲏⲏⲧⲉ ⲛ̅ⲧⲟⲕ ⲁⲙⲟⲩ ⲙ̅ⲡⲁⲙ̅ⲧⲟ ⲉⲃⲟⲗ ⲛⲅ̅ϫⲓ ⲛⲙ̅ⲙⲁⲕ ⲛ̅ϩⲉⲛⲣⲱⲙⲉ ⲉⲩⲧⲏⲕ ⲛ̅ϩⲏⲧ. ⲛⲉⲣⲙ̅ⲣⲁⲧⲟⲩ ⲉⲩⲛⲁⲣ̅ⲓ̅ⲃ̅ ⲛ̅ⲧⲃⲁ ⲛ̅ⲣⲱⲙⲉ. ⲛⲉϩⲧⲱⲱⲣ ⲉⲣⲉⲛⲉⲩϩⲓⲡⲡⲉⲩⲥ ⲉϫⲱⲟⲩ. ⲓ̅ⲃ̅ ⲛ̅ϣⲟ. Ⲉⲕⲉⲃⲱⲕ ⲉⲡⲧⲱϣ ⲧⲏⲣϥ̅ ⲙ̅ⲡⲉⲙⲛ̅ⲧ ⲉⲃⲟⲗϫⲉ ⲁⲛⲉⲧⲛ̅ϩⲏⲧϥ̅ ϯⲟⲩⲃⲉⲡⲉⲛⲧⲁⲓϩⲱⲛ ⲙ̅ⲙⲟⲥ. Ⲟⲩⲉϩⲥⲁϩⲛⲉ ⲉⲣⲟⲟⲩ ⲉⲧⲣⲉⲩϥⲓⲉⲓⲧⲛ̅ ⲉⲣⲟⲓ ϩⲓⲙⲟⲟⲩ. ⲙⲏⲡⲟⲧⲉ ⲛ̅ⲧⲁⲧⲙ̅ϭⲱⲛⲧ̅ ⲁⲩⲱ ⲉⲓⲃⲱⲕ ⲉⲣⲟⲟⲩ. ⲁⲩⲱ ⲛ̅ⲧⲉⲡⲁⲗⲁⲟⲩ ϩⲉⲃⲥ̅ⲡⲕⲁϩ ⲧⲏⲣϥ̅ ⲙ̅ⲡⲉϥⲡⲱϫⲕ̅. Ⲛⲉⲛⲧⲁⲩϩⲟⲧⲃⲟⲩ ⲙ̅ⲙⲟⲟⲩ ⲥⲉⲛⲁⲙⲟϩⲉⲓⲁ ⲛⲓⲙ ⲭⲓⲙⲁⲣⲣⲟⲥ ⲛⲓⲙ ϩⲓⲉⲓⲉⲣⲟ ⲛⲓⲙ ⲥⲉⲛⲁⲧⲟⲩⲗⲟ ⲉⲃⲟⲗ ϩⲛ̅ⲛⲉⲩⲥⲱⲙⲁ. Ⲛⲉⲩⲁⲓⲭⲙⲁⲗⲱⲧⲟⲥ ⲇⲉ ϯⲛⲁⲛ̅ⲧⲟⲩ ϣⲁⲛ̅ⲧⲟϣ ⲛ̅ⲛⲉϥⲧⲟⲩⲧⲏⲩ.
(2/3) Ⲧⲉⲛⲟⲩ ϭⲉ ⲃⲱⲕ ⲛⲅ̅ⲡⲁⲧⲁⲥⲥⲉ ⲛ̅ⲧⲉⲭⲱⲣⲁ ⲧⲏⲣⲥ̅. Ⲉⲩϣⲁⲛⲡⲁⲣⲁⲇⲓⲇⲟⲩ ⲙ̅ⲙⲟⲟⲩ ⲉⲕⲉⲕⲁⲁⲩ ⲉⲡⲁϩⲟⲩ ⲛⲁⲓ ⲉⲡⲉϩⲟⲟⲩ ⲛ̅ⲧⲉⲩⲧⲓⲙⲱⲣⲓⲁ. ⲛⲉⲧϯⲟⲩⲃⲏⲕ ⲇⲉ ⲛ̅ⲛⲉⲣ̅ⲟⲩⲛⲁ ⲛⲙ̅ⲙⲁⲩ. ⲁⲗⲗⲁ ⲧⲁⲁⲩ ⲉϩⲣⲁⲓ ⲉⲩϣⲱⲗ ⲙⲛ̅ⲟⲩⲧⲁⲕⲟ ϩⲛ̅ⲧⲉⲭⲱⲣⲁ ⲧⲏⲣⲥ̅. Ⲉⲓⲟⲛϩ̅ ⲁⲩⲱ ⲛⲁⲁϥ ⲛ̅ϭⲓⲧⲁⲙⲛ̅ⲧⲉⲣⲟ ⲁⲛⲟⲕ ⲁⲓϣⲁϫⲉ ⲁⲩⲱ ϯⲛⲁⲁⲁϥ ϩⲛ̅ⲧⲁϭⲓϫ ⲙ̅ⲙⲓⲛ ⲙ̅ⲙⲟⲓ. Ⲛ̅ⲧⲟⲕ ⲇⲉ ⲙ̅ⲡⲣ̅ⲕⲱ ⲛ̅ⲥⲱⲕ ⲙ̅ⲡϩⲱⲛ ⲙ̅ⲡⲉⲕϫⲟⲉⲓⲥ ⲁⲗⲗⲁ ⲁⲁϥ ⲁⲧϫⲛⲁⲁⲩ ⲛ̅ⲑⲉ ⲉⲛⲧⲁⲓϫⲟⲟⲥ ⲛⲁⲕ. Ⲁⲩⲱ Ⲟⲗⲟⲫⲉⲣⲛⲏⲥ ⲁϥⲃⲱⲕ ⲉⲃⲟⲗ ⲙ̅ⲡⲉⲙⲧⲟ ⲙ̅ⲡⲉϥϫⲟⲉⲓⲥ ⲁϥⲥⲩⲛⲁⲅⲉ ⲛ̅ⲛ̅ⲁⲣⲭⲱⲛ ⲙⲛ̅ⲛ̅ⲥⲧⲣⲁⲧⲏⲅⲟⲥ ⲙⲛ̅ⲛ̅ⲁⲣⲭⲓⲥⲧⲣⲁⲧⲏⲅⲟⲥ ⲛ̅ⲧⲉϭⲟⲙ ⲛ̅Ⲁⲥⲥⲟⲩⲣ.
(2/4) Ⲁϥⲥⲉⲧⲡ̅ϩⲉⲛⲣⲱⲙⲉ ⲉⲡⲡⲟⲗⲉⲙⲟⲥ ⲕⲁⲧⲁⲑⲉ ⲉⲛⲧⲁⲡⲉϥϫⲟⲉⲓⲥ ϩⲱⲛ ⲉⲧⲟⲟⲧϥ̅. ⲉⲩⲛⲁⲣ̅ ⲓ̅ⲃ̅ ⲛ̅ⲧⲃⲁ ⲙⲛ̅ⲛ̅ⲣϥ̅ⲧⲕ̅ⲥⲟⲧⲉ ⲉⲩϩⲓϫⲛ̅ⲛⲉⲩϩⲧⲱⲱⲣ. Ⲁϥⲥⲣ̅ⲡⲉϥⲙ̅ⲗⲁϩ ⲉⲃⲟⲗ. Ⲁⲩⲱ ⲁϥϫⲓ ⲛ̅ϩⲉⲛϭⲁⲙⲁⲩⲗⲉ ⲙⲛ̅ϩⲉⲛⲉⲓⲱⲟⲩⲉ ⲙⲛ̅ϩⲉⲛⲙⲁⲥⲡⲟⲣⲕ ⲉⲧⲣⲉϥⲟⲧⲡⲟⲩ ⲛ̅ⲧⲉϥⲥⲕⲉⲩⲏ ⲉⲥⲟϣ. ⲁⲩⲱ ϩⲉⲛⲉⲥⲟⲟⲩ ⲛ̅ⲁⲧϫⲓⲏⲡⲉ ⲙⲛ̅ϩⲉⲛⲧⲃ̅ⲛⲟⲟⲩⲉ ⲙⲛ̅ϩⲉⲛⲃⲁⲁⲙⲡⲉ ⲛ̅ⲥϩⲓⲙⲉ ⲁϥⲧⲁⲁⲩ ⲉⲩϩⲣⲉ. Ⲁⲩⲱ ⲡϭⲓⲛⲟⲩⲱⲙ ⲟⲛ ⲛ̅ⲣⲱⲙⲉ ⲛⲓⲙ. ⲁϥϫⲓ ⲛ̅ⲟⲩⲛⲟⲩⲃ ⲙⲛ̅ⲟⲩϩⲁⲧ ⲉⲃⲟⲗ ϩⲙ̅ⲡⲉⲡⲁⲗⲗⲁⲧⲓⲟⲛ ⲙ̅ⲡⲣ̅ⲣⲟ ⲉⲩⲁϣⲏ ⲡⲉ ⲉⲙⲁⲧⲉ. Ⲉⲁϥⲧⲱⲟⲩⲛϥ̅ ϭⲉ ⲙⲛ̅ⲧⲉϥϭⲟⲙ ⲧⲏⲣⲥ̅. ⲉⲙⲟⲟϣⲉ ϩⲁⲑⲏ ⲙ̅ⲡⲣ̅ⲣⲟ Ⲛⲁⲃⲟⲩⲭⲟⲇⲟⲛⲟⲥⲟⲣ. ⲉⲃⲉϩⲛ̅ⲡⲧⲱϣ ⲧⲏⲣϥ̅ ⲙ̅ⲡⲉⲙⲛ̅ⲧ. ⲛ̅ⲛⲉϥϩⲁⲣⲙⲁ ϩⲓϩϩⲓⲡⲡⲉⲩⲥ ⲁⲩⲱ ⲛⲉϥⲥⲟⲧⲡ̅ ⲛ̅ⲣⲙ̅ⲣⲁⲧⲟⲩ.
(2/5) Ⲟⲩⲙⲏⲏϣⲉ ⲛ̅ⲗⲁⲟⲥ ⲡⲉⲛⲧⲁϥⲃⲱⲕ ⲛⲙ̅ⲙⲁⲩ. ⲛ̅ⲧⲙⲓⲛⲉ ϩⲟⲗⲱⲥ ⲛ̅ⲛⲉϣϫⲏⲩ. ⲛⲉⲩⲁⲧϫⲓⲏⲡⲉ ⲅⲁⲣ ⲡⲉ ⲛ̅ⲁϣⲏ. Ⲁⲩⲱ ⲛ̅ϣⲟⲙⲛ̅ⲧ ⲛ̅ϩⲟⲟⲩ ⲙ̅ⲙⲟⲟϣⲉ. ⲁⲩⲉⲓ ⲉⲃⲟⲗ ϩⲛ̅Ⲛⲓⲛⲉⲩⲏ ⲉⲧⲥⲱϣⲉ ⲙ̅ⲃⲉⲕⲧⲗⲉⲧ. ⲁⲩⲱ ⲁⲩⲧⲁⲁⲩ ⲉϩⲣⲁⲓ ⲉⲂⲉⲕⲧⲓⲗⲉⲧ ⲉⲧϩⲁⲧⲙ̅ⲡⲧⲟⲟⲩ ⲙ̅ⲡⲓⲉⲃⲧ. ⲛ̅ⲧⲔⲓⲗⲓⲕⲓⲁ ⲉⲧϩⲛ̅ⲧⲡⲉ. ⲁⲩϭⲱ ϩⲙ̅ⲡⲙⲁ ⲉⲧⲙ̅ⲙⲁⲩ. Ⲙⲛ̅ⲛ̅ⲥⲱⲥ ⲁϥϫⲓⲡⲉⲙ̅ⲗⲁϩ ⲧⲏⲣϥ̅ ⲉⲧⲉⲛⲉϥⲣⲙ̅ⲣⲁⲧⲟⲩ ⲛⲉ ⲁⲩⲱ ⲛⲉϥϩⲓⲡⲡⲉⲩⲥ ⲙⲛ̅ⲛ̅ϩⲁⲣⲙⲁ. ⲁϥⲣ̅ⲡⲃⲟⲗ ⲙ̅ⲡⲙⲁ ⲉⲧⲙ̅ⲙⲁⲩ ⲁϥⲃⲱⲕ ⲉϩⲣⲁⲓ ⲉⲧⲟⲣⲓⲛⲏ. Ⲁϥϭⲟϫϭⲉϫ ⲙ̅Ⲫⲟⲩⲁ ⲙⲛ̅Ⲗⲟⲩⲁ. ⲁϥⲧⲱⲣⲡ̅ ⲛ̅ⲛ̅ϣⲏⲣⲉ ⲧⲏⲣⲟⲩ ⲛ̅Ⲣⲁⲥⲥⲉⲓ ⲙⲛ̅ⲛ̅ϣⲏⲣⲉ ⲛ̅Ⲓⲥⲙⲁⲏⲗ. ⲛⲁⲓ ⲉⲧⲟⲩⲏϩ ϩⲙ̅ⲡⲉⲕⲣⲟ ⲛ̅ⲧⲉⲣⲏⲙⲟⲥ. Ⲁϥϫⲓⲟⲟⲣ ⲙ̅ⲡⲈⲫⲣⲁⲧⲏⲥ ⲁϥⲙⲟⲩϣⲧ ⲛ̅ⲧⲘⲉⲥⲟⲡⲟⲧⲁⲙⲓⲁ. ⲁϥⲗⲟϥⲗⲉϥⲡⲟⲗⲓⲥ ⲛⲓⲙ ⲉⲧⲧⲟⲣⲕ̅. ϫⲓⲛⲀⲃⲣⲟⲛⲁⲥ ⲡⲓⲉⲣⲟ ϣⲁϩⲣⲁⲓ ⲉⲧⲡⲁⲣϩⲁⲗⲓⲁ.
(2/6) Ⲁⲩⲱ ⲁϥⲡⲁⲧⲁⲥⲥⲉ ⲛ̅ⲧⲔⲓⲗⲓⲕⲓⲁ ⲉϥϩⲉⲧⲃ̅ⲣⲱⲙⲉ ⲛⲓⲙ ⲉϥϯⲟⲩⲃⲏϥ ,. Ⲁϥⲃⲱⲕ ⲉⲡⲧⲱϣ ⲛ̅Ⲉⲓⲁⲫⲁⲧ ⲉⲧϩⲙ̅ⲡⲙⲁⲣⲏⲥ ⲛ̅ⲧⲀⲣⲁⲃⲁ Ⲁϥⲕⲱⲧⲉ ⲉⲛ̅ϣⲏⲣⲉ ⲧⲏⲣⲟⲩ ⲙ̅Ⲙⲁⲇⲓϩⲁⲙ. ⲁϥⲣⲉⲕϩ̅ⲛⲉⲩⲥⲕⲏⲛⲏ ⲁϥϣⲱⲗ ⲛ̅ⲛⲉϥⲣ̅ⲥⲟⲟⲩⲉ. Ⲙⲛ̅ⲛ̅ⲥⲱⲥ ⲁϥϩⲃⲣ̅ⲃⲱⲣϥ̅ ⲉⲧⲥⲱϣⲉ ⲛ̅Ⲇⲁⲙⲁⲥⲕⲟⲥ ⲙ̅ⲡⲛⲁⲩ ⲙ̅ⲡⲱⲥϩ̅ ⲙ̅ⲡⲥⲟⲩⲟ. ⲁϥⲣⲉⲕϩ̅ⲛⲉⲩϣⲛⲏⲩ ⲧⲏⲣⲟⲩ. ⲁϥϩⲱϣϥ̅ ⲛ̅ⲛⲉⲩⲉⲥⲟⲟⲩ ⲧⲏⲣⲟⲩ ⲙⲛ̅ⲛⲉⲩⲧⲃ̅ⲛⲟⲩⲉ. ⲁϥⲃⲱϣ ⲛ̅ⲛⲉⲩⲡⲟⲗⲓⲥ ⲁϥϩⲉⲣⲛⲉⲩⲉⲓⲁϩⲟⲩ ⲉⲃⲟⲗ: ⲁⲩⲡⲁⲧⲁⲥⲥⲉ ⲛ̅ⲛⲉⲩϩⲣ̅ϣⲓⲣⲉ ϩⲛ̅ⲟⲩⲧⲱⲕⲙ̅ ⲛ̅ⲥⲏϥⲉ. Ⲧⲟⲧⲉ ⲟⲩⲧⲣ̅ⲣⲉ ⲛ̅ϩⲏⲧ ⲁⲩⲱ ⲟⲩⲥⲧⲱⲧ. ⲁϥⲉⲓ ⲉϩⲣⲁⲓ ⲉϫⲛ̅ⲧⲡⲁⲣϩⲁⲗⲓⲁ. ⲛ̅ⲛⲉⲧⲟⲩⲏϩ ϩⲛ̅Ⲥⲓⲇⲱⲛ ⲙⲛ̅Ⲧⲩⲣⲟⲥ. ⲛ̅ⲣⲱⲙⲉ ⲛ̅Ⲥⲟⲩⲣ ⲙⲛ̅Ⲟⲕⲓⲛⲁ. ⲁⲩⲱ ⲛⲁⲓ ⲉⲧϣⲟⲟⲡ ϩⲛ̅Ⲓⲁⲙⲛⲓⲁ. ⲛ̅ⲣⲙ̅Ⲁⲥⲓⲇⲱⲑ ⲙⲛ̅Ⲁⲥⲕⲁⲗⲟⲛ ⲟⲛ ⲛⲁⲩϣⲗⲁϩ ⲡⲉ ⲛ̅ϩⲏⲧϥ̅ ⲉⲙⲁⲧⲉ ⲉⲙⲁⲧⲉ.
(3/1) Ⲁⲩϫⲟⲟⲩ ⲛ̅ϩⲉⲛϥⲁⲓϣⲓⲛⲉ ⲉⲣⲟϥ ⲉⲩⲙ̅ⲡⲉⲩⲁⲅⲅⲉⲗⲓⲟⲛ. ϫⲉ ⲉⲓⲥ ϩⲏⲏⲧⲉ ⲥⲉⲛⲏϫ ⲙ̅ⲡⲉⲕⲙ̅ⲧⲟ. ⲁⲛⲟⲛ ⲛⲉϩⲙ̅ϩⲁⲗ ⲛ̅Ⲛⲁⲃⲟⲩⲭⲟⲇⲟⲛⲟϭⲟⲣ ⲡⲣ̅ⲣⲟ ⲉⲧⲛⲟϭ. ϫⲉⲕⲁⲥ ⲉⲕⲉⲉⲓⲣⲉ ⲛⲙ̅ⲙⲁⲛ ⲕⲁⲧⲁⲑⲉ ⲉⲧⲕ̅ⲟⲩⲁϣⲥ̅. Ⲛⲉⲛϫⲉⲡⲣⲟ ⲅⲁⲣ ⲁⲩⲱ ⲛⲉⲛϯⲙⲉ ⲧⲏⲣⲟⲩ. ϩⲓⲉⲓⲉϩⲥⲟⲩⲟ ⲛⲓⲙ ⲉⲩϩⲛ̅ⲧⲉⲛϭⲓϫ. ϣⲱⲥ ⲙⲛ̅ⲟϩⲉ ⲛⲓⲙ ⲛ̅ⲧⲃ̅ⲛⲟⲟⲩⲉ ⲉⲧⲛ̅ⲧⲁⲛ ⲥⲉⲕⲏ ⲉⲣⲁⲧⲕ̅. Ⲁⲩⲱ ⲉⲓⲥ ⲛⲉⲛⲡⲟⲗⲓⲥ ϩⲱⲟⲩ ⲙⲛ̅ⲛⲉⲧⲛ̅ϩⲏⲧⲟⲩ ⲥⲉⲟ ⲛ̅ϩⲙ̅ϩⲁⲗ ⲛⲁⲕ. Ⲁⲙⲟⲩ ⲛⲅ̅ⲧϩ̅ⲛⲟ ⲙ̅ⲙⲟⲕ ⲉⲣⲟⲟⲩ ϩⲙ̅ⲡⲉⲧⲣ̅ⲁⲛⲁⲕ.
(3/2) Ⲁⲩⲁϩⲉⲣⲁⲧⲟⲩ ϩⲓⲛⲁⲓ ⲙ̅ⲡⲉⲙⲧⲟ ⲉⲃⲟⲗ ⲛ̅Ⲟⲗⲟⲫⲉⲣⲛⲏⲥ ⲁⲩϫⲓⲟⲩⲱ ⲕⲁⲧⲁⲛⲁⲓ ⲉⲛⲧⲁⲩϩⲉⲛϩⲱⲛⲟⲩ. Ⲧⲟⲧⲉ ⲇⲉ ⲡⲁⲓ ⲁϥⲃⲱⲕ ⲉϩⲣⲁⲓ ⲉⲧⲡⲁⲣϩⲁⲗⲓⲁ ⲁϥⲧⲣⲉⲡⲉϥⲙ̅ⲗⲁϩ ϭⲱ ϩⲛ̅ⲙ̅ⲡⲟⲗⲓⲥ ⲉϩⲉⲛⲣⲱⲙⲉ ⲛⲉ ⲙ̅ⲡⲉϥⲗⲁⲟⲥ ⲉⲩⲥⲟⲧⲡ̅. Ⲁⲛⲏ ⲁⲩϣⲟⲡϥ̅ ϩⲛ̅ϩⲉⲛⲥⲧⲉⲫⲁⲛⲟⲥ ⲁⲩⲱ ϩⲉⲛⲭⲟⲣⲟⲥ ⲙⲛ̅ϩⲉⲛⲧⲩⲙⲡⲁⲛⲟⲛ. Ⲛ̅ⲧⲟϥ ⲇⲉ ⲁϥϣⲟⲣϣⲉⲣⲛⲉⲩⲡⲉⲧⲟⲩⲁⲁⲃ ⲁϥⲕⲱⲣϫ̅ ⲛ̅ⲛⲉⲩⲙⲁⲛ̅ϣⲏⲛ. ⲧϭⲟⲙ ⲅⲁⲣ ⲁⲩⲧⲁⲁⲥ ⲛⲁϥ ⲉⲧⲁⲕⲉⲛ̅ⲛ̅ⲛⲟⲩⲧⲉ ⲧⲏⲣⲟⲩ ⲙ̅ⲡⲕⲁϩ ϫⲉⲕⲁⲥ ⲉⲣⲉⲗⲁⲟⲥ ⲛⲓⲙ ⲟⲩⲱϣⲧ ⲛ̅Ⲛⲁⲃⲟⲩⲭⲟⲇⲟⲛⲟⲥⲟⲣ ⲁⲩⲱ ⲉⲧⲣⲉⲗⲁⲥ ⲛⲓⲙ ⲛ̅ⲛⲉⲫⲩⲗⲏ ϯⲉⲟⲟⲩ ⲛⲁϥ ϩⲱⲥ ⲡⲛⲟⲩⲧⲉ. Ⲁϥⲉⲓ ⲇⲉ ⲉⲡⲧⲟϣ ⲉⲧⲙ̅ⲡϩⲟⲧ ⲉⲃⲟⲗ ⲛ̅Ⲉⲥⲣⲏⲙ. ⲡⲁⲓ ⲉⲧϩⲏⲛ ⲉⲆⲟⲧⲁⲓⲁ. ⲁⲩⲱ ⲉⲥϩⲁⲑⲏ ⲙ̅ⲡⲛⲟϭ ⲛ̅ⲥⲕⲉⲗⲁⲕⲓⲣ ⲛ̅ϯⲟⲩⲇⲁⲓⲁ.
(3/3) Ⲁϥⲉⲓ ⲁϥⲧⲁⲁϥ ⲉϩⲣⲁⲓ ⲉⲧⲙⲏⲧⲉ ⲛ̅Ⲅⲁⲃⲁⲓ ⲙⲛ̅Ⲥⲕⲩⲑⲟⲡⲟⲗⲓⲥ ⲁϥϭⲱ ϩⲙ̅ⲡⲙⲁ ⲉⲧⲙ̅ⲙⲁⲩ ⲉⲥⲟⲩⲱϩ ⲉϩⲟⲩⲛ ⲙ̅ⲡⲉϥⲟⲭⲗⲟⲥ.
(4/1) Ⲛ̅ϣⲏⲣⲉ ⲇⲉ ⲙ̅ⲡⲒⲥⲣⲁⲏⲗ ⲛⲁⲓ ⲉⲧⲟⲩⲏϩ ϩⲛ̅ϯⲟⲩⲇⲁⲓⲁ. ⲁⲩⲥⲉⲧⲙ̅ϩⲱⲃ ⲛⲓⲙ ⲉⲛⲧⲁⲞⲗⲟⲫⲉⲣⲛⲏⲥ. ⲡⲁⲣⲭⲓⲥⲧⲣⲁⲧⲏⲅⲟⲥ ⲛ̅ⲛⲉϭⲟⲙ ⲛ̅Ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲛ̅ⲛ̅Ⲁⲥⲥⲩⲣⲓⲟⲥ ⲁⲁⲩ ⲛ̅ⲛ̅ϩⲉⲑⲛⲟⲥ ⲧⲏⲣⲟⲩ. ⲉϥϣⲱⲗ ⲉⲃⲟⲗ ⲛ̅ⲛⲉⲩⲙⲁ ⲉⲧⲟⲩⲁⲁⲃ ⲧⲏⲣⲟⲩ ⲁⲩⲱ ⲁⲩϣⲟϥⲟⲩ. Ⲁⲩⲱ ⲁⲩⲛⲟⲩϣⲡ̅ ϩⲓⲙⲛ̅ⲧⲕⲟⲩⲓ ⲛ̅ϩⲏⲧ ⲁⲙⲁϩⲧⲉ ⲉϫⲱⲟⲩ ⲉⲧⲃⲉⲑⲒⲉⲣⲟⲩⲥⲁⲗⲏⲙ ⲁⲩⲱ ⲡⲉⲣ̅ⲡⲉ ⲙ̅Ⲡϫⲟⲉⲓⲥ ⲡⲉⲩⲛⲟⲩⲧⲉ. Ⲁⲩϫⲟⲟⲩ ⲉⲧⲉⲭⲱⲣⲁ ⲧⲏⲣⲥ̅ ⲛ̅ⲧⲤⲁⲙⲁⲣⲓⲁ ⲙⲛ̅Ⲕⲟⲛⲁ ⲁⲩⲱ ⲉⲂⲁⲓⲑⲟⲣⲱⲛ ⲙⲛ̅Ⲃⲉⲗⲙⲁⲓⲛ ⲙⲛ̅Ϩⲓⲉⲣⲓⲭⲱ ⲁⲩⲱ ⲉⲬⲱⲃⲁ ⲙⲛ̅Ⲁⲓϣⲟⲣⲁ ⲁⲩⲱ ⲉⲡⲉⲓⲁ ⲛ̅Ⲥⲁⲗⲉⲓⲙ.
(4/2) Ⲗⲟⲓⲡⲟⲛ ⲁⲩⲁⲙⲁϩⲧⲉ ⲉⲛ̅ⲕⲟⲟⲩ ⲛ̅ⲛ̅ⲧⲟⲩⲓⲏ ⲁⲩⲥⲉⲃⲧⲉⲙ̅ⲡⲟⲗⲓⲥ ⲉⲧϩⲓϫⲱⲟⲩ ⲛ̅ϩⲉⲛⲥⲟⲃⲧ̅. ⲉⲧⲃⲉⲡⲡⲟⲗⲉⲙⲟⲥ ⲇⲉ ⲁⲩⲧⲟⲩⲧⲡⲟⲩⲧⲁϩ ⲉϩⲟⲩⲛ ⲉⲛⲉⲩⲧⲁⲙⲓⲟⲛ ⲉⲁⲩⲱⲥϩ̅ ⲙ̅ⲙⲟϥ ⲛ̅ⲛⲉⲩⲟⲩⲟⲉⲓⲉ. Ⲓⲱⲁⲕⲓⲙ ⲇⲉ ⲡⲟⲩⲏⲏⲃ ⲉⲧⲛϭ ⲡⲁⲓ ⲉⲧⲁⲣⲭⲉⲓ ϩⲛ̅ⲑⲒⲉⲣⲟⲩⲥⲁⲗⲏⲙ ϩⲙ̅ⲡⲥⲏⲩ ⲉⲧⲙ̅ⲙⲁⲩ. ⲁϥⲥϩⲁⲓ ⲛ̅ⲟⲩⲉⲡⲓⲥⲧⲟⲗⲏ ⲛ̅ⲛ̅ⲣⲱⲙⲉ ⲉⲧⲟⲩⲏϩ ϩⲛ̅Ⲃⲁⲓⲑⲩⲗⲟⲩⲁ ⲙⲛ̅Ⲃⲉⲑⲟⲙⲉⲧⲁⲓⲙ. ⲡⲁⲓ ⲉⲧϩⲁⲧⲛ̅Ⲉⲥⲣⲏⲙ. ⲙ̅ⲡϩⲟⲧ ⲉⲃⲟⲗ ⲛ̅ⲧⲥⲱϣⲉ ⲉⲧϩⲏⲛ ⲉⲆⲱⲑⲁⲉⲓⲙ. ⲉϥϫⲱ ⲙ̅ⲙⲟⲥ ⲛⲁⲩ ⲉⲧⲣⲉⲩⲁⲙⲁϩⲧⲉ ⲛⲙ̅ⲙⲁ ⲛ̅ⲉⲓ ⲉϩⲣⲁⲓ ⲛ̅ⲧⲟⲣⲓⲛⲏ. ϫⲉ ⲛⲉⲣⲉⲧⲉϩⲓⲏ ⲛⲉⲓ ⲉϩⲟⲩⲛ ⲉϯⲒⲟⲩⲇⲁⲓⲁ ϣⲟⲟⲡ ϩⲓⲧⲟⲟⲧⲟⲩ. ⲁⲩⲱ ⲛⲉⲣⲉⲡϩⲱⲃ ⲛⲟⲧⲙ̅ ⲉⲕⲱⲗⲩ ⲙ̅ⲙⲟⲟⲩ ⲉⲃⲱⲕ ⲛⲁⲩ. ⲉⲣⲉⲧⲉϩⲓⲏ ⲙ̅ⲡⲱⲣϣ̅ ⲉϩⲟⲩⲛ ϭⲏⲩ ⲉⲣⲱⲙⲉ ⲥⲛⲁⲩ: Ⲁⲩⲱ ⲁⲩⲉⲓⲣⲉ ⲛ̅ϭⲓⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲕⲁⲧⲁⲑⲉ ⲉⲛ̅ⲧⲁϥϩⲱⲛ ⲉⲧⲟⲟⲧⲟⲩ ⲛ̅ϭⲓⲒⲱⲁⲕⲓⲙ ⲡⲛⲟϭ ⲛ̅ⲟⲩⲏⲏⲃ. ⲁⲩⲱ ⲛ̅ⲛϩⲗ̅ⲗⲟⲓ ⲙ̅ⲡⲇⲏⲙⲟⲥ ⲧⲏⲣϥ̅ ⲙ̅ⲡⲒⲥⲣⲁⲏⲗ ⲛⲁⲓ ⲉⲛⲉⲩϩⲙⲟⲟⲥ ϩⲛ̅ⲑⲒⲉⲣⲟⲩⲥⲁⲗⲏⲙ : Ⲁⲩϫⲓϣⲕⲁⲕ ⲇⲉ ⲉⲃⲟⲗ ⲉϩⲣⲁⲓ ⲉⲠϫⲟⲉⲓⲥ ⲛ̅ϭⲓⲣⲱⲙⲉ ⲛⲓⲙ ⲛ̅ⲧⲉⲡⲒⲥⲣⲁⲏⲗ ϩⲛ̅ⲟⲩⲛⲟϭ ⲛ̅ⲥⲟⲡⲥ̅. ⲁⲩⲱ ⲁⲩⲑⲃ̅ⲃⲓⲟ ⲛ̅ⲛⲉⲩⲯⲩⲭⲏ ⲉⲙⲁⲧⲉ ⲉⲙⲁⲧⲉ.
(4/3) ⲛ̅ⲧⲟⲟⲩ ⲙⲛ̅ⲛⲉⲩϩⲓⲟⲙⲉ ⲙⲛ̅ⲛⲉⲩϣⲏⲣⲉ ⲕⲟⲩⲓ ⲙⲛ̅ⲛⲉⲩⲧⲃ̅ⲛⲟⲟⲩⲉ. ⲁⲩⲱ ⲣⲙ̅ⲛ̅ϭⲟⲓⲗⲉ ⲛⲓⲙ ⲙⲛ̅ⲛⲉⲩϫⲁⲓⲃⲉⲕⲉ ⲙⲛ̅ⲛⲉⲩϣⲱⲡ ϩⲁϩⲟⲙⲛⲧ̅. ⲁⲩⲕⲱ ⲛ̅ϩⲉⲛϭⲟⲟⲩⲛⲉ ϩⲓϫⲛ̅ⲛⲉⲩϯⲡⲉ. ⲁⲩⲱ ⲣⲱⲙⲉ ⲛⲓⲙ ϩⲓⲥϩⲓⲙⲉ. ϩⲓϣⲏⲣⲉ ⲕⲟⲩⲓ. ⲛⲉⲧⲟⲩⲏϩ ϩⲛ̅ⲑⲒⲉⲣⲟⲩⲥⲁⲗⲏⲙ ⲁⲩⲡⲁϩⲧⲟⲩ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲣⲡⲉ ⲁⲩϣⲉϣⲕⲣⲙ̅ⲥ ⲉϫⲛ̅ⲛⲉⲩⲁⲡⲏⲩⲉ. ⲁⲩⲡⲱⲣϣ̅ ⲛ̅ⲛⲉⲩϭⲟⲟⲩⲛⲉ ⲙ̅ⲡⲙ̅ⲧⲟ ⲉⲃⲟⲗ ⲙ̅Ⲡϫⲟⲉⲓⲥ. Ⲁⲩⲱ ⲡⲉⲑⲩⲥⲓⲁⲥⲧⲏⲣⲓⲟⲛ ⲁⲩϭⲟⲟⲗⲉϥ ⲛ̅ⲟⲩϭⲟⲟⲩⲛⲉ. ⲁⲩϫⲓϣⲕⲁⲕ ⲉⲃⲟⲗ ⲉϩⲣⲁⲓ ⲉⲡⲛⲟⲩⲧⲉ ⲙ̅ⲡⲒⲥⲣⲁⲏⲗ ϩⲓⲟⲩⲥⲟⲡ ⲉⲧⲙ̅ϯ ⲛ̅ⲛⲉⲩϣⲏⲣⲉ ⲕⲟⲩⲓ ⲉⲩⲧⲱⲣⲡ̅. ⲁⲩⲱ ⲛⲉⲩϩⲓⲟⲙⲉ ⲉⲩϣⲱⲗ ⲁⲩⲱ ⲙ̅ⲡⲟⲗⲓⲥ ⲛ̅ⲧⲉⲩⲕⲗⲓⲣⲟⲛⲟⲙⲓⲁ ⲉⲩⲧⲁⲕⲟ. ⲁⲩⲱ ⲛⲉⲩⲙⲁ ⲉⲧⲟⲩⲁⲁⲃ ⲉⲩϫⲱϩⲙ̅ ⲙⲛ̅ⲟⲩⲛⲟϭⲛⲉϭ ⲉⲧⲣⲉⲛ̅ϩⲉⲑⲛⲟⲥ ⲣⲁϣⲉ ⲙ̅ⲙⲟⲟⲩ : Ⲁⲡϫⲟⲉⲓⲥ ⲥⲱⲧⲙ̅ ⲉⲡⲉⲩϩⲣⲟⲟⲩ ⲁⲩⲱ ⲁϥⲛⲁⲩ ⲉⲧⲉⲩⲑⲗⲩⲯⲓⲥ. ⲛⲉⲣⲉⲡⲗⲁⲟⲥ ⲇⲉ ⲧⲏⲣϥ̅ ⲡⲉ ⲛⲏⲥⲧⲉⲩⲉ ⲛ̅ϩⲉⲛϩⲣⲟⲟⲩ ⲉⲛⲁϣⲱⲟⲩ ϩⲛ̅ϯⲒⲟⲩⲇⲁⲓⲁ ⲧⲏⲣⲥ̅ ⲙⲛ̅ⲑⲒⲉⲣⲟⲩⲥⲁⲗⲏⲙ. ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲡⲉⲧⲟⲩⲁⲁⲃ Ⲡϫⲟⲉⲓⲥ ⲡⲡⲁⲛⲇⲟⲕⲣⲁⲧⲱⲣ. Ⲁⲩⲱ Ⲓⲱⲁⲕⲓⲙ ⲡⲛⲟϭ ⲛ̅ⲟⲩⲏⲏⲃ ⲙⲛ̅ⲟⲩⲏⲏⲃ ⲛⲓⲙ ⲉⲧⲁϩⲉⲣⲁⲧⲟⲩ ⲙ̅ⲡⲙ̅ⲧⲟ ⲉⲃⲟⲗ ⲙ̅Ⲡϫⲟⲉⲓⲥ ⲙⲛ̅ⲛⲉⲧϣⲙ̅ϣⲉ ⲙ̅Ⲡϫⲟⲉⲓⲥ ⲉⲩϭⲟⲟⲗⲉ ⲛ̅ϩⲉⲛϭⲟⲟⲩⲛⲉ ⲉϫⲛ̅ⲛⲉⲩϯⲡⲉ.
(4/4) Ⲛⲉⲩⲧⲁⲗⲟⲟⲩ ⲡⲉ ⲉϩⲣⲁⲓ ⲙ̅ⲡⲉϭⲗⲓⲗ ⲙ̅ⲡⲙⲟⲩⲛ ⲉⲃⲟⲗ. Ⲁⲩⲱ ⲛ̅ⲉⲣⲏⲧ ⲙ̅ⲛⲛⲉⲧⲉϣⲁⲣⲉⲡⲗⲁⲟⲥ ⲧⲁⲁⲩ ϩⲁⲣⲟϥ. ⲁⲩⲱ ⲛⲉⲣⲉⲟⲩⲕⲣⲙⲥ̅ ϩⲓϫⲛ̅ⲛⲉⲩϭⲓⲇⲁⲣⲓⲥ. ⲁⲩϫⲓϣⲕⲁⲕ ⲉⲃⲟⲗ ⲉϩⲣⲁⲓ ⲉⲠϫⲟⲉⲓⲥ ϩⲛ̅ⲧⲉⲩϭⲟⲙ ⲧⲏⲣⲥ̅ ⲉϭⲙ̅ⲡϣⲓⲛⲉ ⲙ̅ⲡⲏⲓ ⲙ̅ⲡⲒⲥⲣⲁⲏⲗ ⲉⲩⲡⲉⲧⲛⲁⲛⲟⲩϥ : ---
(5/1) ⲀⲩⲧⲁⲙⲉⲞⲗⲟⲫⲉⲣⲛⲏⲥ ⲡⲁⲣⲭⲓⲥⲧⲣⲁⲧⲓⲅⲟⲥ ⲛ̅ⲧϭⲟⲙ ⲛ̅Ⲁⲥⲥⲟⲩⲣ. ϫⲉ ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲥⲃ̅ⲧⲱⲧⲟⲩ ⲉⲡⲡⲟⲗⲉⲙⲟⲥ. ⲁⲩⲱ ϫⲉ ⲁⲩϣⲱⲧⲙ̅ ⲛ̅ⲛⲉϩⲓⲟⲟⲩⲉ ⲛ̅ⲧⲟⲣⲓⲛⲏ. ⲁⲩⲱ ⲁⲩⲱⲣϫ̅ ⲛ̅ⲛⲕⲟⲟϩ ⲧⲏⲣⲟⲩ ⲙ̅ⲡⲧⲟⲟⲩ ⲉⲧϫⲟⲥⲉ. ⲁⲩⲱ ⲁⲩⲕⲱ ⲛ̅ϩⲉⲛⲥⲕⲁⲛⲇⲁⲗⲟⲛ ϩⲛ̅ⲛⲥⲱϣⲉ : Ⲁϥϭⲱⲛⲧ ⲉⲙⲁⲧⲉ ϩⲛ̅ⲟⲩϭⲱⲛⲧ. ⲁⲩⲱ ⲁϥⲙⲟⲩⲧⲉ ⲉⲛ̅ⲁⲣⲭⲱⲛ ⲧⲏⲣⲟⲩ ⲙ̅Ⲙⲱⲁⲃ. ⲙⲛ̅ⲛⲉⲥⲧⲣⲁⲧⲏⲅⲟⲥ ⲛ̅Ⲁⲙⲙⲱⲛ. ⲙⲛ̅ⲛⲉⲥⲁⲧⲣⲁⲡⲏⲥ ⲛ̅ⲧⲡⲁⲣϩⲁⲗⲓⲁ ⲡⲉϫⲁϥ ⲛⲁⲩ. ϫⲉ ⲁϫⲓⲥ ⲉⲣⲟⲓ ⲛ̅ϣⲏⲣⲉ ⲛ̅Ⲭⲁⲛⲁⲁⲛ ϫⲉ ⲛⲓⲙ ⲡⲉ ⲡⲉⲓⲗⲁⲟⲥ ⲡⲁⲓ ⲉⲧϩⲙⲟⲟⲥ ϩⲛ̅ⲧⲟⲣⲓⲛⲏ ⲁⲩⲱ ⲁϣ ⲛⲉ ⲙ̅ⲡⲟⲗⲓⲥ ⲉⲧⲟⲩⲏϩ ⲛ̅ϩⲏⲧⲟⲩ. ⲁⲩⲱ ⲡⲙⲏⲏϣⲉ ⲛ̅ⲧⲉⲩϭⲟⲙ. ⲉⲣⲉⲡⲉⲩⲁⲙⲁϩⲧⲉ ϣⲟⲟⲡ ϩⲛ̅ⲟⲩ ⲙⲛ̅ⲧⲉⲩϭⲟⲙ. ⲁⲩⲱ ⲛⲓⲙ ⲡⲉⲛⲧⲁϥⲧⲱⲟⲩⲛ ⲉϩⲣⲁⲓ ⲉϫⲱⲟⲩ ⲛ̅ⲛⲣ̅ⲣⲟ ⲉϥϫⲓⲙⲟⲉⲓⲧ ϩⲏⲧϥ̅ ⲙ̅ⲡⲉⲩⲙ̅ⲗⲁϩ. ⲁⲩⲱ ⲉⲧⲃⲉⲟⲩ ⲁⲩⲣ̅ⲁⲧⲥⲱⲧⲙ̅ ⲉⲧⲙⲉⲓ ⲉⲧⲱⲙⲛ̅ⲧ ⲉⲣⲟⲓ ⲡⲁⲣⲁⲛⲉⲧⲟⲩⲏϩ ⲧⲏⲣⲟⲩ ϩⲛ̅ⲙ̅ⲙⲁ ⲛ̅ϩⲱⲧⲡ̅.
(5/2) Ⲡⲉϫⲁϥ ⲇⲉ ⲛⲁϥ ⲛ̅ϭⲓⲀⲭⲓⲱⲣ ⲡϩⲩⲅⲟⲩⲙⲉⲛⲟⲥ ⲛ̅ⲛϣⲏⲣⲉ ⲧⲏⲣⲟⲩ ⲛ̅Ⲁⲙⲙⲱⲛ. ϫⲉ ⲙⲁⲣⲉⲡⲁϫⲟⲉⲓⲥ ⲥⲱⲧⲙ̅ ⲉⲩϣⲁϫⲉ ⲉⲃⲟⲗ ϩⲓⲧⲛ̅ⲧⲧⲁⲡⲣⲟ ⲙ̅ⲡⲉⲕϩⲙ̅ϩⲁⲗ ⲁⲩⲱ ϯⲛⲁϫⲱ ⲉⲣⲟⲕ ⲛ̅ⲧⲙⲉ ⲉⲧⲃⲉⲡⲉⲓⲗⲁⲟⲥ. ⲛⲁⲓ ⲉⲧⲟⲩⲏϩ ϩⲛ̅ⲧⲟⲣⲓⲛⲏ ⲉⲩⲟⲩⲏϩ ⲙ̅ⲡⲉⲕϩⲟⲧ ⲉⲃⲟⲗ. ⲙⲛ̅ϭⲟⲗ ⲛⲁⲉⲓ ⲉⲃⲟⲗ ⲛ̅ⲧⲧⲁⲡⲣⲟ ⲙ̅ⲡⲉⲕϩⲙ̅ϩⲁⲗ. Ⲛⲉⲓⲣⲱⲙⲉ ⲛⲁⲓ ⲛ̅ϣⲏⲣⲉ ⲛⲉ ⲛ̅ⲛⲉⲬⲁⲗⲇⲁⲓⲟⲥ. Ⲁⲩⲟⲩⲱϩ ⲛ̅ϣⲟⲣⲡ̅ ϩⲛ̅ⲧⲘⲉⲥⲟⲡⲟⲧⲁⲙⲓⲁ ϫⲉ ⲙ̅ⲡⲟⲩⲟⲩⲱϣ ⲉⲟⲩⲁϩⲟⲩ ⲛ̅ⲥⲁⲛ̅ⲛⲟⲩⲧⲉ ⲛ̅ⲛⲉⲩⲉⲓⲟⲧⲉ ⲛⲁⲓ ⲉⲧϩⲙ̅ⲡⲕⲁϩ ⲛ̅ⲛⲉⲬⲁⲗⲇⲁⲓⲟⲥ : Ⲁⲩⲥⲱⲣⲙ̅ ⲉⲃⲟⲗ ϩⲛ̅ⲧⲉϩⲓⲏ ⲛ̅ⲛⲉⲩⲉⲓⲟⲧⲉ ⲉⲩⲟⲩⲱϣⲧ̅ ⲙ̅ⲡⲛⲟⲩⲧⲉ ⲛ̅ⲧⲡⲉ. ⲉⲧⲉⲡⲛⲟⲩⲧⲉ ⲡⲉ. ⲡⲁⲓ ⲉⲛⲧⲁⲩⲥⲟⲟⲩⲛ̅ ⲙ̅ⲙⲉ ⲉⲧⲃⲏⲏⲧϥ̅. ϫⲉ ⲡⲛⲟⲩⲧⲉ ⲡⲉ. Ⲁⲩⲱ ⲁⲩϩⲓⲧⲟⲩ ⲉⲃⲟⲗ ⲙ̅ⲡⲧⲱϣ ⲛ̅ⲛⲉⲩⲛⲟⲩⲧⲉ. ⲁⲩⲡⲱⲧ ⲉⲧⲘⲉⲥⲟⲡⲟⲧⲁⲙⲓⲁ ⲁⲩⲱⲥⲕ̅ ⲉⲩⲟⲩⲱϩ ⲙ̅ⲙⲁⲩ. Ⲁⲩⲱ ⲁϥϩⲱⲛ ⲉⲧⲟⲟⲧⲟⲩ ⲛ̅ϭⲓⲡⲉⲩⲛⲟⲩⲧⲉ ⲉⲣ̅ⲡⲃⲟⲗ ⲟⲛ ⲙ̅ⲡⲉⲩⲙⲁⲛ̅ϣⲱⲡⲉ ⲁⲩⲱ ⲛ̅ⲥⲉⲃⲱⲕ ⲉϩⲣⲁⲓ ⲉⲔⲁⲛⲁⲁⲛ. ⲁⲩϣⲱⲡⲉ ⲙ̅ⲙⲁⲩ ⲁⲩⲣ̅ⲣⲙ̅ⲁⲟ ⲛ̅ⲟⲩⲛⲟⲩⲃ ⲙⲛ̅ⲟⲩϩⲁⲧ ⲙⲛ̅ⲧⲃ̅ⲛⲟⲟⲩⲉ ⲛⲓⲙ ⲉⲙⲁⲧⲉ.
(5/3) Ⲙⲛ̅ⲛⲥⲱⲥ ⲇⲉ ⲉⲡⲓⲇⲏ ⲛⲉⲩϩⲕⲟ ⲡⲉ ϩⲟⲣϣ ⲉϫⲛ̅Ⲕⲁⲛⲁⲁⲛ ⲁⲩⲉⲓ ⲉϩⲣⲁⲓ ⲉⲔⲏⲙⲉ. ⲁⲩⲱ ⲉⲧⲣⲉⲩⲥⲁⲁⲛϣ ⲙ̅ⲙⲟⲟⲩ ⲁⲩϣⲱⲡⲉ ⲙ̅ⲙⲁⲩ. ⲛⲉⲩⲁϣⲏ ⲡⲉ ⲉⲛⲁϣⲱⲥ ⲉⲙⲛ̅ⲧⲟⲩⲏⲡⲉ ⲉⲣⲟⲥ. ϩⲱⲥⲧⲉ ⲛ̅ⲧⲉⲡⲣ̅ⲣⲟ ⲛ̅Ⲕⲏⲙⲉ ⲧⲱⲟⲩⲛ ⲉⲣⲟⲟⲩ : Ⲁϥϩⲉϫϩⲱϫⲟⲩ ϩⲛ̅ⲟⲩⲟⲙⲉ ⲙⲛ̅ⲡⲁⲡⲧⲱⲱⲃⲉ ⲁϥⲡⲱⲱⲛⲉ ⲙ̅ⲙⲟⲟⲩ ϩⲓⲛⲁⲓ ⲁϥⲁⲁⲩ ⲛ̅ϩⲙ̅ϩⲁⲗ ⲛⲁϥ. Ⲁⲩⲱ ⲁⲩϫⲓϣⲕⲁⲕ ⲉϩⲣⲁⲓ ⲉⲡⲉⲩⲛⲟⲩⲧⲉ. ⲁϥⲛ̅ⲣⲱϩⲧ̅ ⲉϫⲙ̅ⲡⲕⲁϩ ⲛ̅Ⲕⲏⲙⲉ ⲛ̅ⲁⲧⲧⲁⲗϭⲟ. ⲛ̅ⲣⲙ̅ⲛ̅ⲕⲏⲙⲉ ⲇⲉ ϩⲱⲟⲩ ϩⲛ̅ⲟⲩϩⲓⲟⲩⲉ ⲁⲩϩⲓⲧⲟⲩ ⲉⲃⲟⲗ. Ⲁⲡⲛⲟⲩⲧⲉ ⲧⲣⲉⲑⲁⲗⲁⲥⲥⲁ ϣⲟⲟⲩⲉ ϩⲁⲧⲉⲩϩⲏ. Ⲁϥⲥⲟⲩⲥⲟⲩ ⲙ̅ⲙⲟⲟⲩ ⲉⲡⲥⲁ ⲙⲡⲤⲓⲛⲁ. ⲙⲛ̅Ⲕⲁⲇⲉⲥⲃⲁⲣⲓⲛⲏ. ⲁϥϭⲱⲧⲡ̅ ⲉⲃⲟⲗ ⲛ̅ⲛⲉⲧⲟⲩⲏϩ ϩⲛ̅ⲧⲉⲣⲏⲙⲟⲥ ⲧⲏⲣⲟⲩ.
(5/4) Ⲁⲩϣⲱⲡⲉ ⲇⲉ ϩⲙ̅ⲡⲕⲁϩ ⲛ̅ⲛⲀⲙⲟⲣⲣⲁⲓⲟⲥ. ⲁⲩⲱ ⲛ̅Ⲁⲥⲉⲃⲱⲛ ⲧⲏⲣⲟⲩ ⲁⲩⲃⲟⲧⲟⲩ ⲉⲃⲟⲗ ϩⲣⲁⲓ ϩⲛ̅ⲧⲉⲩϭⲟⲙ. Ⲁⲩϫⲓⲓⲟⲣ ⲇⲉ ⲙ̅ⲡⲒⲟⲣⲇⲁⲛⲏⲥ ⲁⲩⲕⲗⲓⲣⲟⲛⲟⲙⲉⲓ ⲛ̅ⲧⲟⲣⲓⲛⲏ ⲧⲏⲣⲥ̅. ⲁⲩⲱ ⲁⲩⲛⲟⲩϫⲉ ⲉⲃⲟⲗ ϩⲁⲧⲉⲩϩⲏ ⲙ̅ⲡⲉⲬⲁⲛⲁⲛⲁⲓⲟⲥ. ⲙⲛ̅ⲡⲉⲪⲉⲣⲉⲍⲁⲓⲟⲥ. ⲙⲛ̅ⲡⲒⲉⲃⲟⲩⲍⲁⲓⲟⲥ. ⲙⲛ̅Ⲥⲩⲭⲉⲙ. ⲙⲛ̅ⲛⲄⲉⲣⲅⲉⲥⲁⲓⲟⲥ ⲧⲏⲣⲟⲩ. ⲁⲩⲟⲩⲱϩ ⲛ̅ϩⲏⲧⲥ̅ ⲛ̅ϩⲉⲛϩⲟⲟⲩ ⲉⲛⲁϣⲱⲟⲩ. Ⲁⲩⲱ ⲙ̅ⲡⲟⲩⲣ̅ⲛⲟⲃⲉ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲩⲛⲟⲩⲧⲉ ⲛⲉⲣⲉⲛ̅ⲁⲅⲁⲑⲟⲛ ϣⲟⲟⲡ ⲛⲙ̅ⲙⲁⲩ ⲡⲉ. ⲉⲧⲃⲉϫⲉ ⲡⲛⲟⲩⲧⲉ ⲉⲧⲙⲟⲥⲧⲉ ⲙ̅ⲡϫⲓ ⲛ̅ϭⲟⲛⲥ ⲛ̅ⲛⲉϥϣⲟⲟⲡ ⲛⲙ̅ⲙⲁⲩ ⲡⲉ. Ⲛ̅ⲧⲉⲣⲟⲩⲥⲁϩⲱⲟⲩ ⲇⲉ ⲉⲃⲟⲗ ⲛ̅ⲧⲉϩⲓⲏ ⲉⲛⲧⲁϥⲥⲙ̅ⲛⲧⲥ ⲛⲙ̅ⲙⲁⲩ. ⲁϥϥⲟⲧⲟⲩ ⲉⲃⲟⲗ ϩⲛ̅ϩⲁϩ ⲙ̅ⲡⲟⲗⲉⲙⲟⲥ ⲉⲙⲁⲧⲉ ⲉⲙⲁⲧⲉ ⲁⲩⲱ ⲁⲩⲁⲓⲭⲙⲁⲗⲱⲧⲓⲍⲉ ⲙ̅ⲙⲟⲟⲩ ⲉⲩⲕⲁϩ ⲉⲙⲡⲟⲩ ⲁⲛ ⲡⲉ. ⲁⲩⲱ ⲡⲉⲣⲡⲉ ⲙ̅ⲡⲉⲩⲛⲟⲩⲧⲉ ⲁϥϣⲱⲡⲉ ⲉⲩⲕⲁϩ. ⲁⲩⲱ ⲛⲉⲩⲡⲟⲗⲓⲥ ⲁⲩⲁⲙⲁϩⲧⲉ ⲙ̅ⲙⲟⲟⲩ ϩⲓⲧⲛ̅ⲛⲉⲩϫⲓⲥⲉⲩ. Ⲧⲉⲛⲟⲩ ⲧⲉ ⲉⲧⲁⲩⲕⲟⲧⲟⲩ ⲉⲡⲉⲩⲛⲟⲩⲧⲉ. ⲁⲩⲉⲓ ⲉϩⲣⲁⲓ ⲉⲃⲟⲗ ϩⲙ̅ⲡϫⲱⲱⲣⲉ ⲉⲃⲟⲗ ⲉⲛ̅ⲧⲁⲩϫⲟⲟⲣⲟⲩ ⲉⲃⲟⲗ ⲛ̅ϩⲏⲧϥ̅. ⲁⲩⲁⲙⲁϩⲧⲉ ⲉⲑⲒⲉⲣⲟⲩⲥⲁⲗⲏⲙ ⲡⲙⲁ ⲙ̅ⲡⲉⲩⲧⲃ̅ⲃⲟ. ⲁⲩⲱ ⲁⲩⲟⲩⲱϩ ϩⲛ̅ⲧⲟⲣⲓⲛⲏ ϫⲉ ⲛⲉⲥⲟ ⲛ̅ϫⲁⲓⲉ ⲡⲉ.
(5/5) Ⲧⲉⲛⲟⲩ ϭⲉ ⲡϫⲟⲉⲓⲥ ⲡⲁϫⲟⲉⲓⲥ ⲉϣⲱⲡⲉ ⲟⲩⲛⲙ̅ⲛⲧⲁⲧⲥⲟⲟⲩⲛ ϩⲙ̅ⲡⲉⲓⲗⲁⲟⲥ ⲁⲩⲱ ⲥⲉⲣ̅ⲛⲟⲃⲉ ⲉⲡⲉⲩⲛⲟⲩⲧⲉ ⲧⲛ̅ⲛⲁϭⲙ̅ⲡⲉⲩϣⲓⲛⲉ ⲡⲉ ϫⲉ ⲡⲁⲓ ⲛⲁϣⲱⲡⲉ ⲛ̅ϩⲏⲧⲟⲩ ⲉⲩϫⲣⲟⲡ. ⲁⲩⲱ ⲧⲛ̅ⲁⲃⲱⲕ ⲉϩⲣⲁⲓ ⲛ̅ⲧⲛ̅ⲙⲓϣⲉ ⲛⲙ̅ⲙⲁⲩ. Ⲉϣⲱⲡⲉ ⲇⲉ ⲙⲛ̅ⲁⲛⲟⲙⲓⲁ ϩⲙ̅ⲡⲉⲩϩⲉⲑⲛⲟⲥ ⲙⲁⲣⲉⲡϫⲟⲉⲓⲥ ⲥⲁⲁⲧⲟⲩ ⲙⲏⲡⲟⲧⲉ ⲛ̅ⲧⲉⲠⲉⲩϫⲟⲉⲓⲥ ⲙⲓϣⲉ ⲉϩⲣⲁⲓ ⲉϫⲱⲟⲩ. ⲁⲩⲱ ⲛ̅ⲧⲉⲡⲉⲩⲛⲟⲩⲧⲉ ϯ ⲉϫⲱⲟⲩ ⲛ̅ⲧⲛ̅ϣⲱⲡⲉ ⲉⲩⲛⲟϭⲛⲉϭ ⲙ̅ⲡϩⲟⲧ ⲉⲃⲟⲗ ⲙ̅ⲡⲕⲁϩ ⲧⲏⲣϥ̅. Ⲁⲥϣⲱⲡⲉ ⲇⲉ ⲛ̅ⲧⲉⲣⲉϥⲟⲩⲱ ⲉϥϣⲁϫⲉ ⲛ̅ϭⲓⲀⲭⲓⲱⲣ ⲛ̅ⲛⲉⲓϣⲁϫⲉ. ⲁϥⲕⲣ̅ⲙⲣⲙ̅ ⲛ̅ϭⲓⲡⲗⲁⲟⲥ ⲉⲙⲁⲧⲉ. ⲡⲁⲓ ⲉⲧϩⲙ̅ⲡⲕⲱⲧⲉ ⲛ̅ⲧⲉⲥⲕⲏⲛⲏ. ⲙ̅ⲙⲉⲅⲓⲥⲧⲁⲛⲟⲥ ⲇⲉ ⲛ̅Ⲟⲗⲟⲫⲉⲣⲛⲏⲥ ⲙⲛ̅ⲛⲉⲧⲟⲩⲏϩ ⲙ̅ⲡⲉⲙⲧⲟ ⲉⲃⲟⲗ ⲛ̅ⲧⲡⲁⲣϩⲁⲗⲓⲁ ⲁⲩⲱ ⲛ̅ϣⲏⲣⲉ ⲙ̅Ⲙⲱⲁⲃ ⲁⲩⲟⲩⲱϩ ⲉⲧⲣⲉⲩϩⲟⲧⲃϥ̅. ⲉⲩϫⲓϣⲕⲁⲕ. ϫⲉ ⲧⲛ̅ⲛⲁⲣ̅ϩⲟⲧⲉ ⲁⲛ ⲛ̅ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ. ⲛ̅ⲥⲉϭⲙ̅ϭⲟⲙ ⲅⲁⲣ ⲁⲛ ⲉⲡⲧⲏⲣϥ̅ ⲉⲣ̅ⲡⲟⲗⲉⲙⲟⲥ. Ⲙⲁⲣⲟⲛ ϭⲉ ⲉⲡⲙ̅ⲗⲁϩ. ⲉⲩⲉⲛⲟⲩϫⲟⲩ ⲉⲡⲉⲕⲗⲁⲟⲥ ⲛ̅ⲟⲩϩⲣⲉ.
(6/1) Ⲁⲥϣⲱⲡⲉ ⲇⲉ ⲛ̅ⲧⲉⲣⲉⲡⲁϣⲕⲁⲕ ϩⲣ̅ⲣⲉ ϩⲛ̅ⲧⲙⲏⲧⲉ ⲛ̅ⲧⲥⲟⲟⲩϩⲥ̅. ⲡⲉϫⲉⲞⲗⲟⲫⲉⲣⲛⲏⲥ ⲡⲁⲣⲭⲓⲥⲧⲣⲁⲧⲏⲅⲟⲥ ⲛ̅ⲧϭⲟⲙ ⲛ̅Ⲁⲥⲥⲟⲩⲣ. ⲛ̅Ⲁⲭⲓⲱⲣ ⲙⲛ̅ⲛ̅ⲝⲉⲛⲟⲥ ⲙⲛ̅ⲛ̅ϣⲏⲣⲉ ⲙ̅Ⲙⲱⲁⲃ ⲧⲏⲣⲟⲩ. ϫⲉ ⲛ̅ⲧⲟⲕ ⲛ̅ⲧⲕ̅ⲛⲓⲙ Ⲁⲭⲓⲱⲣ ⲛ̅ⲧⲕ̅ⲣ̅ⲣⲉϥϫⲓϣⲏⲙ ⲡⲟⲟⲩ ⲛ̅ϩⲟⲟⲩ. ⲉⲕϫⲱ ⲙ̅ⲙⲟⲥ. Ϫⲉ ⲛ̅ⲛⲉⲧⲛ̅ⲣ̅ⲡⲟⲗⲉⲙⲟⲥ ⲙⲛ̅ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ϫⲉ ⲡⲛⲟⲩⲧⲉ ⲉϥⲉϯ ⲉϫⲱⲟⲩ. Ⲛⲓⲙ ϩⲟⲗⲱⲥ ⲡⲉⲧⲟ̅ ⲛ̅ⲛⲟⲩⲧⲉ ⲙⲛ̅ⲛ̅ⲥⲁⲚⲁⲃⲟⲩⲭⲟⲇⲟⲛⲟⲥⲟⲣ. Ⲛ̅ⲧⲟϥ ⲇⲉ ϥⲛⲁⲧⲁⲩⲉⲧⲉϥϭⲟⲙ ⲁⲩⲱ ⲛϥ̅ⲧⲁⲕⲟⲟⲩ ⲉⲃⲟⲗ ϩⲙ̅ⲡϩⲟ ⲙ̅ⲡⲕⲁϩ ⲧⲏⲣϥ̅. ⲙ̅ⲡⲁⲧⲉⲡⲉⲩⲛⲟⲩⲧⲉ ⲣ̅ⲟⲩⲥⲱⲧⲉ. Ⲁⲛⲟⲛ ⲇⲉ ⲛⲉϥϩⲙ̅ϩⲁⲗ ⲧⲛ̅ⲁⲡⲁⲧⲁⲥⲥⲉ ⲙ̅ⲙⲟⲟⲩ ⲛ̅ⲟⲩⲣⲱⲙⲉ ⲛ̅ⲟⲩⲱⲧ ⲛ̅ⲛⲟⲩⲃⲱϭⲉ ⲉⲧϭⲟⲙ ⲛ̅ⲛⲉⲛϩⲧⲱⲱⲣ. Ⲉⲓⲥ ϩⲏⲏⲧⲉ ⲧⲛ̅ⲛⲁⲧⲟⲩⲗⲟ ⲙ̅ⲙⲟⲟⲩ. ⲛⲉⲩⲧⲟⲟⲩ ⲉⲩⲉⲧⲥⲟϥ ⲙ̅ⲡⲉⲩⲥⲛⲟϥ. ⲛⲉⲩⲥⲱϣⲉ ⲥⲉⲛⲁⲙⲟϩⲟⲩ ⲛ̅ⲛⲉⲩⲥⲱⲙⲁ. ⲛ̅ⲛⲉⲡⲟⲩⲟⲉⲓ ⲛ̅ⲛⲉϥⲟⲩⲉⲣⲏⲧⲉ ⲁ̅ϩⲉⲣⲁⲧϥ̅ ⲉϯⲟⲩⲃⲏⲛ. ⲁⲗⲗⲁ ⲉⲩⲉⲧⲁⲕⲟ ⲛ̅ϣⲁⲃⲟⲗ. ⲡⲁⲓ ⲉⲛⲧⲁⲩϩⲱⲛ ⲙ̅ⲙⲟϥ ⲛ̅ϭⲓⲚⲁⲃⲟⲩⲭⲟⲇⲟⲛⲟⲥⲟⲣ. ⲡϫⲟⲉⲓⲥ ⲙ̅ⲡⲕⲟⲥⲙⲟⲥ ⲧⲏⲣϥ̅. Ⲛ̅ⲧⲟϥ ⲁϥϣⲁϫⲉ ⲅⲁⲣ ⲛ̅ⲛⲉⲛⲉϥϣⲁϫⲉ ϣⲱⲡⲉ ⲉⲩϣⲟⲩⲉⲓⲧ.
(6/2) Ⲛ̅ⲧⲟⲕ ⲇⲉ Ⲁⲭⲓⲱⲣ ⲡϫⲁⲓⲃⲉⲕⲉ ⲛ̅Ⲁⲙⲙⲱⲛ ⲡⲉⲛⲧⲁϥϫⲱ ⲛ̅ⲛⲉⲓϣⲁϫⲉ ϩⲙ̅ⲡ-ⲉϩⲟⲟⲩ ⲙ̅ⲡⲉⲕϫⲓ ⲛ̅ϭⲟⲛⲥ. ⲛ̅ⲛⲉⲕⲟⲩⲱϩ ⲉⲧⲟⲟⲧⲕ̅ ⲉⲛⲁⲩ ⲉⲡⲁϩⲟ ϫⲓⲛⲙ̅ⲡⲟⲟⲩ ⲛ̅ϩⲟⲟⲩ ϣⲁⲛϯϫⲕⲃⲁ ⲙ̅ⲡⲅⲉⲛⲟⲥ ⲛ̅ⲛⲉⲛⲧⲁⲩⲉⲓ ⲉⲃⲟⲗ ϩⲛ̅Ⲕⲏⲙⲉ. Ⲁⲩⲱ ⲧⲟⲧⲉ ⲉⲣⲉⲧⲥⲏϥⲉ ⲙ̅ⲡⲁⲙ̅ⲗⲁϩ ⲙⲛ̅ⲛⲁϩⲙ̅ϩⲁⲗ ⲉⲓ ⲉⲃⲟⲗ ϩⲓⲧⲛ̅ⲛⲉⲕⲥⲡⲓⲣⲟⲟⲩⲉ ⲛⲅ̅ϩⲉ ϩⲛ̅ⲛⲉⲩϩⲁⲧⲃⲉⲥ ⲉⲓϣⲁⲛⲕⲧⲟⲓ ⲉⲣⲉⲛⲁϩⲙ̅ϩⲁⲗ ⲇⲉ ⲁⲡⲟⲕⲁⲑⲓⲥⲧⲁ ⲙ̅ⲙⲟⲕ ⲉⲧⲟⲣⲓⲛⲏ. ⲛ̅ⲥⲉⲑⲙ̅ⲥⲟⲕ ϩⲛ̅ⲟⲩⲏⲓ ⲛ̅ⲙ̅ⲡⲟⲗⲓⲥ ⲛ̅ⲙ̅ⲙⲁ ⲛ̅ⲃⲱⲕ ⲉϩⲣⲁⲓ. ⲁⲩⲱ ⲛ̅ⲛⲉⲕⲧⲁⲕⲟ ϣⲁⲛⲧⲟⲩϥⲟⲧⲕ̅ ⲉⲃⲟⲗ ⲛⲙ̅ⲙⲁⲩ: Ⲉϣϫⲉ ⲕϩⲉⲗⲡⲓⲍⲉ ⲇⲉ ϩⲣⲁⲓ ϫⲉ ⲛ̅ⲥⲉⲛⲁϫⲓⲧⲟⲩ ⲁⲛ ⲙ̅ⲡⲣ̅ⲧⲣⲉϥⲱⲕⲙ̅ ⲛ̅ϭⲓⲡⲉⲕϩⲟ. Ⲁⲓϣⲁϫⲉ ⲁⲩⲱ ⲛ̅ⲛⲉⲗⲁⲁⲩ ϩⲉ ⲉⲃⲟⲗ ϩⲛ̅ⲛⲁϣⲁϫⲉ.
(6/3) Ⲁϥⲟⲩⲉϩⲥⲁϩⲛⲉ ⲇⲉ ⲛ̅ϭⲓⲞⲗⲟⲫⲉⲣⲛⲏⲥ ⲛ̅ⲛⲉϥϩⲙ̅ϩⲁⲗ ⲛⲁⲓ ⲉⲧⲁϩⲉⲣⲁⲧⲟⲩ ϩⲛ̅ⲧⲉϥⲥⲕⲏⲛⲏ. ⲉⲧⲣⲉⲩϭⲱⲡⲉ ⲛ̅Ⲁⲭⲓⲱⲣ ⲁⲩⲱ ⲉⲁⲡⲟⲕⲁⲑⲓⲥⲧⲁ ⲙ̅ⲙⲟϥ ⲉⲂⲁⲓⲧⲩⲗⲟⲩⲁ. ⲉⲧⲁⲁϥ ⲉϩⲣⲁⲓ ⲉⲧⲟⲟⲧⲟⲩ ⲛ̅ⲛϣⲏⲣⲉ ⲙ̅ⲡⲒⲥⲣⲁⲏⲗ. Ⲁⲩϭⲟⲡϥ ⲇⲉ ⲛ̅ϭⲓⲛⲉϥϩⲙ̅ϩⲁⲗ ⲁⲩⲛ̅ⲧϥ̅ ⲉⲃⲟⲗ ϩⲛ̅ⲧⲡⲁⲣⲉⲙⲃⲟⲗⲏ ⲉⲧⲥⲱϣⲉ. ⲁⲩⲧⲱⲟⲩⲛ ⲉⲃⲟⲗ ϩⲛ̅ⲧⲙⲏⲧⲉ ⲛ̅ⲧⲡⲉⲇⲓⲛⲏ ⲉϩⲣⲁⲓ ⲉⲧⲟⲣⲓⲛⲏ. ⲁⲩⲉⲓ ⲉϩⲣⲁⲓ ⲉϫⲛ̅ⲙ̅ⲡⲏⲅⲏ ⲛⲁⲓ ⲉⲧϩⲁⲡⲉⲥⲏⲧ ⲛ̅Ⲃⲁⲓⲧⲩⲗⲟⲩⲁ : Ⲛ̅ⲧⲉⲣⲟⲩⲛⲁⲩ ⲇⲉ ⲉⲣⲟⲟⲩ ⲛ̅ϭⲓⲛ̅ⲣⲱⲙⲉ ⲛ̅ⲧⲡⲟⲗⲓⲥ ⲛⲉⲧϩⲓϫⲙ̅ⲡⲕⲟⲟϩ ⲙ̅ⲡⲧⲟⲟⲩ. ⲁⲩϫⲓ ⲛ̅ⲛⲉⲩϩⲟⲡⲗⲟⲛ ⲙ̅ⲙⲓϣⲉ ⲁⲩⲉⲓ ⲉⲃⲟⲗ ⲡⲃⲟⲗ ⲛ̅ⲧⲡⲟⲗⲓⲥ ⲉϫⲙ̅ⲡⲕⲟⲟϩ ⲙ̅ⲡⲧⲟⲟⲩ. ⲁⲩⲱ ⲣⲱⲙⲉ ⲛⲓⲙ ⲛ̅ⲛⲣⲉϥⲛⲉϫⲥⲫⲉⲛⲇⲟⲛⲏ ⲁⲩⲁⲙⲁϩⲧⲉ ⲙ̅ⲡⲉⲩⲙⲁ ⲛ̅ⲉⲓ ⲉϩⲣⲁⲓ. ⲁⲩⲛⲟⲩϫⲉ ⲉⲃⲟⲗ ⲉϫⲱⲟⲩ ⲛ̅ϩⲉⲛⲱⲛⲉ. Ⲁⲩⲃⲱⲕ ⲉϩⲟⲩⲛ ϩⲁⲡⲉⲥⲏⲧ ⲙ̅ⲡⲧⲟⲟⲩ ⲁⲩⲙⲟⲩⲣ ⲛ̅Ⲁⲭⲓⲱⲣ ⲁⲩⲕⲁⲁϥ ⲉϥⲙⲏⲣ ϩⲁⲣⲁⲧϥ̅ ⲙ̅ⲡⲧⲟⲟⲩ ⲁⲩⲃⲱⲕ ⲉⲣⲁⲧϥ̅ ⲙ̅ⲡⲉⲩϫⲟⲉⲓⲥ Ⲟⲗⲟⲫⲉⲣⲛⲏⲥ : Ⲛ̅ϣⲏⲣⲉ ⲇⲉ ⲙ̅ⲡⲒⲥⲣⲁⲏⲗ ⲁⲩⲉⲓ ⲉⲡⲉⲥⲏⲧ ⲉⲃⲟⲗ ϩⲛ̅ⲧⲉⲩⲡⲟⲗⲓⲥ ⲁⲩⲁϩⲉⲣⲁⲧⲟⲩ ϩⲓϫⲱϥ ⲁⲩⲱ ⲁⲩⲃⲟⲗϥ̅ ⲉⲃⲟⲗ ⲁⲩϫⲓⲧϥ̅ ⲉϩⲣⲁⲓ ⲉⲂⲁⲓⲧⲩⲗⲟⲩⲁ. Ⲁⲩⲧⲁϩⲟϥ ⲉⲣⲁⲧϥ̅ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲁⲣⲭⲱⲛ ⲛ̅ⲧⲉⲩⲡⲟⲗⲓⲥ. ⲛⲁⲓ ⲉⲧϣⲟⲟⲡ ϩⲛ̅ⲛⲉϩⲟⲟⲩ ⲉⲧⲙ̅ⲙⲁⲩ.
(6/4) Ⲟⲍⲓⲁⲥ ⲡϣⲏⲣⲉ ⲙ̅Ⲙⲓⲭⲁ ⲉⲃⲟⲗ ϩⲛ̅ⲧⲉⲫⲩⲗⲏ ⲛ̅Ⲥⲩⲙⲉⲱⲛ. ⲙⲛ̅Ⲭⲁⲃⲣⲓ ⲡϣⲏⲣⲉ ⲛ̅Ⲅⲟⲑⲟⲛⲓⲏⲗ. ⲙⲛ̅Ⲭⲁⲣⲙⲓ ⲡϣⲏⲣⲉ ⲙ̅Ⲙⲉⲗⲭⲓⲏⲗ. Ⲁⲩⲱ ⲁⲩⲙⲟⲩⲧⲉ ⲉⲛⲉⲡⲣⲉⲥⲃⲩⲧⲉⲣⲟⲥ ⲧⲏⲣⲟⲩ ⲛ̅ⲧⲡⲟⲗⲓⲥ : Ⲁⲩⲱ ⲛⲉⲩϩⲣ̅ϣⲓⲣⲉ ⲧⲏⲣⲟⲩ ⲙⲛ̅ⲛⲉⲩϩⲓⲟⲙⲉ ⲁⲩⲡⲱⲧ ϩⲓⲟⲩⲥⲟⲡ ⲁⲩⲉⲓ ⲉⲧⲥⲟⲟⲩϩⲥ̅. ⲁⲩⲧⲁϩⲟ ⲉⲣⲁⲧϥ̅ ⲛ̅Ⲁⲭⲓⲱⲣ ϩⲛ̅ⲧⲙⲏⲧⲉ ⲙ̅ⲡⲉⲩⲗⲁⲟⲥ ⲧⲏⲣϥ̅ : Ⲁϥⲛⲟϫϥ̅ ⲇⲉ ⲛ̅ϭⲓⲞⲍⲉⲓⲁⲥ ⲉⲡⲉⲛⲧⲁϥϣⲱⲡⲉ. Ⲁϥⲟⲩⲱϣⲃ̅ ⲁϥϫⲱ ⲉⲣⲟⲟⲩ ⲛ̅ⲛϣⲁϫⲉ ⲛ̅ⲧⲥⲟⲟⲩϩⲥ̅ ⲛ̅Ⲟⲗⲟⲫⲉⲣⲛⲏⲥ. ⲁⲩⲱ ⲛ̅ϣⲁϫⲉ ⲧⲏⲣⲟⲩ ⲛ̅ⲧⲁϥϫⲟⲟⲩ ⲛ̅ⲧⲙⲏⲧⲉ ⲛ̅ⲛⲁⲣⲭⲱⲛ ⲛ̅ⲛⲀⲥⲥⲟⲩⲣ. ⲁⲩⲱ ⲛ̅ⲛⲟϭ ⲛ̅ϣⲁϫⲉ ⲉⲛⲧⲁⲞⲗⲟⲫⲉⲣⲛⲏⲥ ϫⲟⲟⲩ ⲉϫⲙ̅ⲡⲏⲓ ⲙ̅ⲡⲒⲥⲣⲁⲏⲗ : Ⲁⲩⲱ ⲁϥⲡⲁϩⲧϥ̅ ⲛ̅ϭⲓⲡⲗⲁⲟⲥ ⲁϥⲟⲩⲱϣⲧ̅ ⲙ̅Ⲡϫⲟⲉⲓⲥ. ⲁⲩⲱ ⲁⲩϫⲓϣⲕⲁⲕ ⲉⲃⲟⲗ ⲉⲩϫⲱ ⲙ̅ⲙⲟⲥ. ϫⲉ Ⲡϫⲟⲉⲓⲥ ⲡⲛⲟⲩⲧⲉ ⲛ̅ⲧⲡⲉ ϭⲱϣⲧ ⲉϩⲣⲁⲓ ⲉϫⲛ̅ⲛⲉⲩⲙⲛ̅ⲧϫⲁⲥⲓϩⲏⲧ. ⲁⲩⲱ ⲛⲅ̅ⲛⲁ ⲙ̅ⲡⲉⲑⲃ̅ⲃⲓⲟ ⲙ̅ⲡⲉⲛⲅⲉⲛⲟⲥ. ⲛⲅ̅ϭⲱϣⲧ ⲉϫⲙ̅ⲡϩⲟ ⲛ̅ⲛⲉⲛⲧⲁⲩⲑⲃ̅ⲃⲓⲟⲟⲩ ⲛⲁⲕ ϩⲙ̅ⲡⲟⲟⲩ ⲛ̅ϩⲟⲟⲩ.
(6/5) Ⲁⲩⲥⲟⲗⲥⲗ̅ ⲇⲉ ⲛ̅Ⲁⲭⲓⲱⲣ ⲁⲩⲱ ⲁⲩⲧⲁⲓⲟϥ ⲉⲙⲁⲧⲉ. Ⲁⲩⲱ ⲁϥϫⲓⲧϥ̅ ⲛ̅ϭⲓⲞⲍⲉⲓⲁⲥ ⲉⲃⲟⲗ ϩⲛ̅ⲧⲥⲟⲟⲩϩⲥ̅ ⲉⲡⲉϥⲏⲓ ⲁϥⲉⲓⲉ ⲛ̅ⲟⲩⲛⲟϭ ⲛ̅ϩⲟⲟⲡ ⲉⲛⲉⲡⲣⲉⲥⲃⲩⲧⲉⲣⲟⲥ. ⲁⲩⲱ ⲁⲩⲉⲡⲓⲕⲁⲗⲓ ⲙ̅ⲡⲛⲟⲩⲧⲉ ⲙ̅ⲡⲒⲥⲣⲁⲏⲗ ⲉⲩⲃⲟⲏⲑⲓⲁ ⲛ̅ⲧⲉⲩϣⲏ ⲧⲏⲣⲥ̅ ⲉⲧⲙ̅ⲙⲁⲩ :
(7/1) Ⲙ̅ⲡⲉϥⲣⲁⲥⲧⲉ ⲇⲉ ⲁϥⲡⲁⲣⲁⲅⲅⲉⲓⲗⲉ ⲛ̅ϭⲓⲞⲗⲟⲫⲉⲣⲛⲏⲥ ⲙ̅ⲡⲉϥⲙ̅ⲗⲁϩ ⲧⲏⲣϥ̅. ⲙⲛ̅ⲛⲉϥⲗⲁⲟⲥ ⲧⲏⲣϥ̅ ⲛⲁⲓ ⲉⲛⲧⲁⲩⲉⲓ ⲛⲙ̅ⲙⲁϥ ⲉⲡⲡⲟⲗⲉⲙⲟⲥ. ⲉⲥⲣ̅ⲙ̅ⲗⲁϩ ⲉⲃⲟⲗ ⲛ̅ⲥⲉⲃⲱⲕ ⲉϩⲣⲁⲓ ⲉⲂⲁⲓⲑⲩⲗⲟⲩⲁ ⲁⲩⲱ ⲉⲁⲙⲁϩⲧⲉ ⲉϫⲛ̅ϩⲓⲏ ⲛ̅ⲃⲱⲕ ⲛⲓⲙ ⲉⲧϩⲛ̅ⲧⲟⲣⲓⲛⲏ. ⲁⲩⲱ ⲛ̅ⲥⲉⲣ̅ⲡⲟⲗⲉⲙⲟⲥ ⲙⲛ̅ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ. Ϩⲙ̅ⲡⲉϩⲟⲟⲩ ⲉⲧⲙ̅ⲙⲁⲩ ⲁⲏⲧⲱⲟⲩⲛ ⲁϥⲃⲱⲕ ⲛ̅ϭⲓⲡⲉϥⲗⲁⲟⲥ ⲧⲏⲣϥ̅. ⲛⲉϥⲣⲙ̅ⲣⲁⲧⲟⲩ ⲉⲩⲛⲁⲣ̅ⲙⲏⲧ ⲥⲁϣϥ̅ ⲛ̅ⲧⲃⲁ ⲛ̅ⲣⲱⲙⲉ. ⲛⲉϥϩⲓⲡⲡⲉⲩⲥ ⲉⲩⲛⲁⲣ̅ⲙⲏⲧ ⲥⲛⲁⲩ ⲛ̅ϣⲟ. ⲁϫⲡ̅ⲟⲭⲟⲥ ⲙⲛ̅ⲛ̅ⲕⲟⲟⲩⲉ ⲉⲧⲛⲙ̅ⲙⲁⲩ. ⲉⲛⲉⲩⲁϣⲏ ⲅⲁⲣ ⲡⲉ ⲉⲙⲁⲧⲉ. Ⲁⲩⲣ̅ⲧⲡⲁⲣⲉⲙⲃⲟⲗⲏ ϩⲙ̅ⲡⲉⲓⲁ ⲛ̅Ⲃⲁⲓⲑⲩⲗⲟⲩⲁ ⲉⲧⲥⲁⲡϣⲱⲓ ⲛ̅ⲧⲡⲏⲅⲏ. ⲉⲣⲉⲡⲗⲁⲟⲥ ⲡⲟⲣϣ̅ ⲉⲃⲟⲗ ϫⲓⲛⲆⲟⲧⲁⲓⲙ ϣⲁⲂⲁⲗⲁⲁⲙ. ⲁⲩⲱ ϫⲓⲛⲂⲁⲓⲑⲩⲗⲟⲩⲁ ϣⲁϩⲣⲁⲓ ⲉⲔⲩⲁⲙⲟⲙ. ⲡⲁⲓ ⲉⲧⲙ̅ⲡϩⲟⲧ ⲉⲃⲟⲗ ⲛ̅Ⲉⲥⲣⲏⲙ. Ⲛ̅ⲧⲉⲣⲉⲛ̅ϣⲏⲣⲉ ⲇⲉ ⲙ̅ⲡⲒⲥⲣⲁⲏⲗ ⲥⲟⲙⲥ ⲉⲡⲉϥⲙⲏⲏϣⲉ. ⲁⲩϣⲧⲟⲣⲧⲣ̅ ⲧⲱⲛⲟⲩ ⲡⲉϫⲁⲩ ⲛ̅ⲛⲉⲩⲉⲣⲏⲩ. ϫⲉ ⲉⲩⲉⲥⲉϩⲙ̅ⲡⲉⲛⲕⲁϩ ⲧⲏⲣϥ̅ ⲁⲩⲱ ⲛ̅ⲛⲉⲛ̅ⲕⲟⲟϩ ⲛ̅ⲧⲟⲟⲩ ⲕⲟⲗⲩ ⲙ̅ⲙⲟⲟⲩ ⲟⲩⲧⲉ ⲛⲉⲩⲉⲓⲁ ⲟⲩⲧⲉ ⲛⲉⲛⲃⲟⲩⲛⲟⲥ.
(7/2) Ⲁⲩⲱ ⲁⲩϫⲓ ⲛ̅ⲛⲉⲩϩⲟⲡⲗⲟⲛ ⲙ̅ⲙⲓϣⲉ ⲁⲩϫⲉⲣⲉⲩⲕⲱϩⲧ̅ ⲁⲩⲱ ⲁⲩⲣⲱⲓⲥ ϩⲓϫⲛ̅ⲙ̅ⲡⲩⲣⲅⲟⲥ ⲛ̅ⲧⲉⲩϣⲏ ⲧⲏⲣⲥ̅. Ⲙ̅ⲡⲉϥⲣⲁⲥⲧⲉ ⲇⲉ ⲁⲞⲗⲟⲫⲉⲣⲛⲏⲥ ⲧⲣⲉⲛⲉϥϩⲓⲡⲡⲉⲩⲥ ⲉⲓ ⲉϩⲣⲁⲓ ⲙ̅ⲡⲉⲙⲧⲟ ⲉⲃⲟⲗ ⲛ̅ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲛⲁⲓ ⲉⲧϩⲛ̅Ⲃⲁⲓⲑⲩⲗⲟⲩⲁ. Ⲁϥϩⲉⲡⲟⲩⲱ ⲛ̅ⲛⲉϩⲓⲏ ⲛ̅ⲉⲓ ⲉϩⲟⲩⲛ ⲉⲧⲡⲟⲗⲓⲥ ⲁⲩⲱ ⲁϥⲙⲟⲩϣⲧⲛⲉϥⲡⲏⲅⲏ ⲁϥⲁⲙⲁϩⲧⲉ ⲙ̅ⲙⲟⲟⲩ. ⲁⲩⲱ ⲁϥⲧⲣⲉⲡⲉϥⲙ̅ⲗⲁϩ ϭⲱ ⲙ̅ⲙⲁⲩ. Ⲛ̅ⲧⲟϥ ⲇⲉ ϩⲱϥ ⲁϥⲃⲱⲕ ⲉⲣⲁⲧϥ̅ ⲙ̅ⲡⲉϥⲗⲁⲟⲥ. Ⲁⲥϣⲱⲡⲉ ⲇⲉ ⲁⲩⲥⲩⲛⲁⲅⲉ ⲛ̅ϭⲓⲛ̅ϩⲩⲡⲉⲣⲉⲧⲏⲥ ⲛ̅ⲛ̅ϣⲏⲣⲉ ⲙ̅Ⲙⲱⲁⲃ ⲙⲛ̅ⲛϩⲉⲅⲟⲩⲙⲉⲛⲟⲥ ⲧⲏⲣⲟⲩ ⲙ̅ⲡⲗⲁⲟⲥ ⲙ̅Ⲙⲱⲁⲃ. ⲙⲛ̅ⲛⲉⲥⲧⲣⲁⲧⲏⲅⲟⲥ ⲛ̅ⲧⲡⲁⲣϩⲁⲗⲓⲁ. ⲡⲉϫⲁⲩ ϫⲉ ⲙⲁⲣⲉⲡⲉⲛϫⲟⲉⲓⲥ ⲥⲱⲧⲙ̅ ⲉⲩϣⲁϫⲉ ϫⲉⲕⲁⲥ ⲛ̅ⲛⲉⲩⲟⲩⲱϣⲃ̅ ϣⲱⲡⲉ ϩⲛ̅ⲧⲉⲕϭⲟⲙ.
(7/3) ⲡⲉⲓⲗⲁⲟⲥ ⲅⲁⲣ ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲙⲉⲩⲕⲱ ⲛ̅ϩⲧⲏⲩ ⲁⲛ ⲉϫⲛ̅ⲛⲉⲩⲙⲉⲣⲉϩ ⲁⲗⲗⲁ ⲉϫⲙ̅ⲡϫⲓⲥⲉ ⲛ̅ⲛⲧⲟⲟⲩ ⲛⲁⲓ ⲉⲧⲟⲩⲟⲩⲏϩ ϩⲣⲁⲓ ϩⲓϫⲱⲟⲩ ⲙ̅ⲡϩⲱⲃ ⲅⲁⲣ ⲙⲟⲧⲛ̅ ⲁⲛ ⲉⲃⲱⲕ ⲉϩⲣⲁⲓ ⲉϫⲛ̅ⲛⲕⲟⲟϩ ⲛ̅ⲛⲧⲟⲩⲉⲓⲏ : Ⲧⲉⲛⲟⲩ ϭⲉ ⲡϫⲟⲉⲓⲥ ⲙ̅ⲡⲣ̅ⲣ̅ⲡⲟⲗⲉⲙⲟⲥ ⲛⲙ̅ⲙⲁⲩ ⲕⲁⲧⲁⲑⲉ ⲉϣⲁϥϣⲱⲡⲉ ⲛ̅ϭⲓⲟⲩⲡⲟⲗⲉⲙⲟⲥ ⲛ̅ⲙ̅ⲗⲁϩ. ⲁⲩⲱ ⲙⲛ̅ⲟⲩⲣⲱⲙⲉ ⲛⲁϩⲉ ⲉⲃⲟⲗ ϩⲙ̅ⲡⲉⲕⲗⲁⲟⲥ. Ϭⲱ ⲉϩⲣⲁⲓ ⲉϫⲛ̅ⲧⲉⲕⲡⲁⲣⲧⲉⲙⲃⲟⲗⲏ ⲉⲕϩⲁⲣⲉϩ ⲉⲣⲱⲙⲉ ⲛⲓⲙ ⲉⲃⲟⲗ ϩⲛ̅ⲧⲉⲕϭⲟⲙ ⲁⲩⲱ ⲙⲁⲣⲉⲛⲉⲕϩⲙ̅ϩⲁⲗ ⲁⲙⲁϩⲧⲉ ⲉϫⲛ̅ⲧⲡⲏⲅⲏ ⲙ̅ⲡⲙⲟⲟⲩ ⲧⲁⲓ ⲉⲧⲛⲏⲩ ⲉⲃⲟⲗ ϩⲁⲣⲁⲧϥ̅ ⲙ̅ⲡⲧⲟⲟⲩ. ⲉⲧⲃⲉϫⲉ ⲉⲩⲙⲉϩⲙⲟⲟⲩ ⲉⲃⲟⲗ ϩⲙ̅ⲡⲙⲁ ⲉⲧⲙ̅ⲙⲁⲩ ⲛ̅ϭⲓⲡⲉⲧⲟⲩⲏϩ ⲧⲏⲣⲟⲩ ϩⲛ̅Ⲃⲁⲓⲧⲩⲗⲟⲩⲁ ⲁⲩⲱ ⲥⲉⲛⲁⲙⲟⲩ ⲡⲉ ϩⲁⲡⲓⲃⲉ ⲛ̅ⲥⲉϯ ⲛⲁⲛ ⲛ̅ⲧⲉⲩⲡⲟⲗⲓⲥ. Ⲁⲛⲟⲛ ⲇⲉ ⲙⲛ̅ⲡⲉⲛⲗⲁⲟⲥ ⲧⲛ̅ⲛⲁⲃⲱⲕ ⲉϩⲣⲁⲓ ⲉϫⲛ̅ⲛⲕⲟⲟϩ ⲛ̅ⲛⲧⲟⲩⲉⲓⲏ ⲉⲧϩⲏⲛ ⲉⲣⲟⲟⲩ ⲛ̅ⲧⲛ̅ϭⲱ ϩⲣⲁⲓ ϩⲓϫⲱⲟⲩ ⲉⲛⲣⲟⲉⲓⲥ ⲉⲧⲙ̅ⲧⲣⲉⲟⲩⲣⲱⲙⲉ ⲛ̅ⲟⲩⲱⲧ ⲉⲓ ⲉⲃⲟⲗ ϩⲛ̅ⲧⲡⲟⲗⲓⲥ. ⲁⲩⲱ ⲥⲉⲛⲁⲃⲱⲗ ⲉⲃⲟⲗ ⲡⲉ ϩⲁⲡⲉⲕϩⲟ. ⲛ̅ⲧⲟⲟⲩ ⲙⲛ̅ⲛⲉⲩϩⲓⲟⲙⲉ ⲙⲛ̅ⲛⲉⲩϣⲏⲣⲉ. ⲁⲩⲱ ⲉⲙⲡⲁⲧⲉⲧⲥⲏϥⲉ ⲉⲓ ⲉϩⲣⲁⲓ ⲉϫⲱⲟⲩ ⲥⲉⲛⲁⲡⲟⲣϣⲟⲩ ϩⲛ̅ⲛⲉⲡⲗⲁⲧⲓⲁ ⲛ̅ⲛⲉⲩⲙⲁ ⲛ̅ϣⲱⲡⲉ.
(7/4) ⲛⲅ̅ⲧⲱⲃⲉ ⲛⲁⲩ ⲛ̅ⲟⲩⲧⲱⲱⲃⲉ ⲉϥϩⲟⲟⲩ. ⲉⲧⲃⲉϫⲉ ⲁϥⲃⲱϭⲉ ⲉⲣⲟⲕ. ⲁⲩⲱ ⲙ̅ⲡⲟⲩⲉⲓ ⲉⲃⲟⲗ ⲉⲧⲱⲙⲛ̅ⲧ ⲉⲣⲟⲕ ϩⲛ̅ⲟⲩⲉⲓⲣⲏⲛⲏ : Ⲁⲛⲉⲩϣⲁϫⲉ ⲇⲉ ⲣ̅ⲁⲛⲁϥ ⲙ̅ⲡⲙ̅ⲧⲟ ⲉⲃⲟⲗ ⲛ̅Ⲟⲗⲟⲫⲉⲣⲛⲏⲥ. ⲁⲩⲱ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲉϥϩⲙ̅ϩⲁⲗ. ⲁϥⲟⲩⲉϩⲥⲁϩⲛⲉ ⲉⲉⲓⲣⲉ ⲕⲁⲧⲁⲑⲉ ⲉⲛⲧⲁⲩϣⲁϫⲉ. Ⲁⲩⲧⲱⲟⲩⲛ̅ ⲛ̅ϭⲓⲛ̅ϣⲏⲣⲉ ⲛ̅Ⲁⲙⲙⲱⲛ ⲙⲛ̅ⲛ̅ϣⲏⲣⲉ ⲛ̅Ⲁⲥⲥⲟⲩⲣ ⲉⲩⲛⲁⲣ̅ϯⲟⲩ ⲛ̅ϣⲟ ⲛ̅ⲣⲱⲙⲉ. ⲁⲩⲣ̅ⲧⲡⲁⲣⲉⲙⲃⲟⲗⲏ ϩⲙ̅ⲡⲉⲓⲁ ⲁⲩⲱ ⲧϩⲟⲛⲃⲉ ⲙⲛ̅ⲙ̅ⲡⲏⲅⲏ ⲛ̅ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲁⲩⲁⲙⲁϩⲧⲉ ⲉϫⲟⲟⲩ. Ⲛ̅ϣⲏⲣⲉ ⲇⲉ ⲛ̅Ⲉⲥⲁⲩ ⲙⲛ̅Ⲁⲙⲙⲱⲛ ⲁⲩⲃⲱⲕ ⲉϩⲣⲁⲓ ⲁⲩⲣ̅ⲧⲡⲁⲣⲉⲙⲃⲟⲗⲏ ϩⲛ̅ⲧⲟⲣⲓⲛⲏ ⲙ̅ⲡϩⲟⲧ ⲉⲃⲟⲗ ⲛ̅Ⲇⲟⲧⲁⲓⲙ. Ϩⲟⲓⲛⲉ ⲇⲉ ⲛ̅ⲛⲉⲩⲣⲱⲙⲉ ⲁⲩϫⲟⲟⲩⲥⲟⲩ ⲉⲡⲙⲁⲣⲏⲥ. ⲁⲩⲱ ⲉⲡⲥⲁⲓⲉⲃⲧ ϩⲣⲁⲓ ⲉⲈⲅⲣⲉⲃⲉⲗ ⲡⲁⲓ ⲉⲧϩⲏⲛ ⲉⲬⲟⲩⲥ. ϩⲙ̅ⲡⲉⲭⲓⲙⲁⲣⲣⲟⲥ ⲙ̅Ⲙⲟⲕⲙⲟⲩⲣ. ⲡⲥⲉⲉⲡⲉ ⲇⲉ ⲙ̅ⲡⲉⲙ̅ⲗⲁϩ ⲛ̅Ⲁⲥⲥⲟⲩⲣ ⲁϥⲣ̅ⲧⲡⲁⲣⲉⲙⲃⲟⲗⲏ ϩⲛ̅ⲧⲥⲱϣⲉ ⲉϥϩⲱⲃⲥ̅ ⲛ̅ⲧⲡⲉⲣⲓⲭⲟⲣⲟⲥ ⲧⲏⲣⲥ̅. ⲛⲉⲩⲥⲕⲏⲛⲏ ⲙⲛ̅ⲡⲉⲩⲟⲭⲗⲟⲥ. ⲁⲛⲉⲩϩⲧⲱⲱⲣ ϩⲱⲃⲥ̅ ⲛ̅ⲛ̅ⲃⲟⲩⲛⲟⲥ. Ⲛ̅ϣⲏⲣⲉ ⲇⲉ ⲙ̅ⲡⲒⲥⲣⲁⲏⲗ ⲁⲩϫⲓϣⲕⲁⲕ ⲉϩⲣⲁⲓ ⲉⲡⲛⲟⲩⲧⲉ. ϫⲉ ⲛⲉⲩⲟ ⲛ̅ϩⲏⲧ ⲕⲟⲩⲓ ⲡⲉ. ⲁⲩⲱ ⲁⲛⲉⲩϫⲁϫⲉ ⲟⲣⲃⲟⲩ ⲉϩⲟⲩⲛ. ⲉⲙⲛ̅ⲧⲟⲩϣϭⲟⲙ ⲙ̅ⲁⲩ ⲉⲡⲱⲧ.
(7/5) Ⲛⲉⲥⲕⲏ ⲇⲉ ⲛ̅ϭⲓⲧⲡⲁⲣⲉⲙⲃⲟⲗⲏ ⲛ̅Ⲁⲥⲥⲟⲩⲣ ϩⲙ̅ⲡⲉⲩⲕⲱⲧⲉ ⲉⲧⲉⲛⲉⲩⲣⲙ̅ⲣⲁⲧⲟⲩ ⲛⲉ ⲙⲛ̅ⲛⲉⲩϩⲁⲣⲙⲁ ϩⲁⲙ̅ⲇ̅ ⲛ̅ϩⲟⲟⲩ. ⲁⲩⲱ ⲛ̅ϣⲏⲓ ⲛ̅ⲛⲣⲙ̅Ⲃⲁⲓⲑⲩⲗⲟⲩⲁ ⲁⲩⲣ̅ϣⲟⲩⲟ ϭⲱⲡⲉ ϭⲱⲡⲉ. Ⲁⲩⲱ ⲛⲉⲩϣⲏⲓ ⲁⲩϣⲟⲟⲩⲉ ⲙⲉⲩⲥⲱ ϣⲁⲛⲧⲟⲩⲥⲉⲓ ⲉⲓⲥ ⲛ̅ⲟⲩϩⲟⲟⲩ ⲛ̅ⲟⲩⲱⲧ. ⲉⲧⲃⲉϫⲉ ⲁⲩⲧⲁⲁⲩ ⲛⲁⲩ ⲙ̅ⲙⲉⲣⲟⲥ. Ⲛⲉⲩϣⲏⲣⲉ ⲁⲩⲣ̅ⲕⲟⲩⲓ ⲛ̅ϩⲏⲧ. ⲛⲉⲩⲥϩⲓⲙⲉ ⲙⲛ̅ⲛⲉⲩϩⲣ̅ϣⲓⲣⲉ ⲁⲩⲱϫⲛ̅ ϩⲁⲡⲉⲓⲃⲉ. ⲁⲩϩⲉ ϩⲛ̅ⲛⲉϩⲓⲏ ⲙ̅ⲙⲟⲟϣⲉ ⲛ̅ⲛⲉⲩⲡⲩⲗⲏ. ⲁⲩⲱ ⲛⲉⲙⲛ̅ϭⲟⲙ ϭⲉ ϣⲟⲡ ⲡⲉ ϩⲣⲁⲓ ⲛ̅ϩⲏⲧⲟⲩ. Ⲁⲡⲗⲁⲟⲥ ⲇⲉ ⲧⲏⲣϥ̅ ⲥⲟⲩⲱϩ ⲉϫⲛ̅Ⲟⲍⲉⲓⲁⲥ ⲙⲛ̅ⲛⲁⲣⲭⲱⲛ ⲛ̅ⲧⲡⲟⲗⲓⲥ. ⲛⲉⲩϩⲣ̅ϣⲓⲣⲉ ⲙⲛ̅ⲛⲱⲉⲩϣⲏⲣⲉ ⲕⲟⲩⲓ. ⲁⲩϫⲓϣⲕⲁⲕ ⲇⲉ ⲉⲃⲟⲗ ⲡⲉϫⲁⲩ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲉⲡⲣⲉⲥⲃⲩⲧⲉⲣⲟⲥ ⲧⲏⲣⲟⲩ. ϫⲉ ⲉⲣⲉⲡⲛⲟⲩⲧⲉ ⲕⲣⲓⲛⲉ ϩⲛ̅ⲧⲉⲛⲙⲏⲧⲉ ϩⲓⲟⲩⲥⲟⲡ. ϫⲉ ⲁⲧⲉⲧⲛ̅ⲉⲓⲣⲉ ⲛⲁⲛ ⲛ̅ϩⲉⲛⲛⲟϭ ⲛ̅ϫⲓ ⲛ̅ϭⲟⲛⲥ. ⲉⲙⲡⲉⲧⲛ̅ϣⲁϫⲉ ϩⲛ̅ⲟⲩⲉⲓⲣⲏⲛⲏ ⲙⲛ̅ⲛϣⲏⲣⲉ ⲛ̅ⲛⲀⲥⲥⲟⲩⲣ.
(7/6) Ⲧⲉⲛⲟⲩ ϭⲉ ⲙⲛ̅ⲃⲟⲏⲑⲟⲥ ϣⲟⲟⲡ ⲛⲁⲛ. ⲁⲗⲗⲁ ⲁⲡⲉⲛⲛⲟⲩⲧⲉ ⲧⲁⲁⲛ ⲉⲃⲟⲗ ⲉϩⲣⲁⲓ ⲉⲛⲉⲩϭⲓϫ ⲉⲧⲣⲉⲛⲣⲱϩⲧ ⲙ̅ⲡⲉⲩⲙ̅ⲧⲟ ⲉⲃⲟⲗ ϩⲛ̅ⲟⲩⲉⲓⲃⲉ ⲙⲛ̅ⲟⲩⲛⲟϭ ⲛ̅ϩⲕⲟ. Ⲧⲉⲛⲟⲩ ϭⲉ ⲙⲟⲩⲧⲉ ⲉⲣⲟⲟⲩ ⲛ̅ⲧⲉⲧⲛ̅ϯ ⲛ̅ⲧⲡⲟⲗⲓⲥ ⲧⲏⲣⲥ̅ ⲉⲩϣⲱⲗ ⲙ̅ⲡⲗⲁⲟⲥ ⲛ̅Ⲟⲗⲟⲫⲉⲣⲛⲏⲥ ⲙⲛ̅ⲧⲉϥϭⲟⲙ ⲧⲏⲣⲥ̅ ⲥⲥⲟⲧⲡ ⲅⲁⲣ ⲛⲁⲛ ⲉⲧⲣⲉⲛϣⲱⲡⲉ ⲛⲁⲩ ⲉⲩⲧⲱⲣⲡ ⲧⲛⲁϣⲱⲡüⲉ ⲛⲁⲩ ⲉϩⲉⲛϩⲙ̅ϩⲁⲗ ⲛ̅ⲥⲱⲛϩ ⲛ̅ϭⲓⲧⲉⲛⲯⲩⲭⲏ. ⲛ̅ⲧⲉⲧⲙ̅ⲛⲁⲩ ⲉⲡⲙⲟⲩ ⲛ̅ⲛⲉⲛϣⲏⲣⲉ ⲕⲟⲩⲓ ϩⲛ̅ⲛⲉⲛⲃⲁⲗ. ⲁⲩⲱ ⲛⲉⲛϩⲓⲟⲙⲉ ⲙⲛ̅ⲛⲉⲛϣⲏⲣⲉ ⲉⲩϣⲟⲥⲙ̅ ϩⲛ̅ⲛⲉⲩⲯⲩⲭⲏ. ⲧⲛ̅ⲣ̅ⲙⲛ̅ⲧⲣⲉ ⲛⲏⲧⲛ̅ ̅ⲛⲧⲡⲉ ⲙⲛ̅ⲡⲕⲁϩ ⲙⲛ̅ⲡⲉⲛⲛⲟⲩⲧⲉ. ⲁⲩⲱ Ⲡϫⲟⲉⲓⲥ ⲛ̅ⲛⲉⲛⲉⲓⲟⲧⲉ ⲡⲁⲓ ⲉⲧϫⲓⲕⲃⲁ ⲛ̅ϩⲏⲧⲛ̅ ⲕⲁⲧⲁⲛⲉⲛⲛⲟⲃⲉ. ⲁⲩⲱ ⲕⲁⲧⲁⲛ̅ⲛⲟⲃⲉ ⲛ̅ⲛⲉⲛⲉⲓⲟⲧⲉ ⲉⲧⲣⲉⲧⲙ̅ⲉⲓⲣⲉ ⲛ̅ⲛⲉⲓϣⲁϫⲉ ϩⲙ̅ⲡⲟⲟⲩ ⲛ̅ϩⲟⲟⲩ : Ⲁϥϣⲱⲡⲉ ⲇⲉ ⲛ̅ϭⲓⲟⲩⲟⲩⲟⲩ ⲛ̅ⲣⲓⲙⲉ ϩⲛ̅ⲧⲙⲏⲧⲉ ⲛ̅ⲧⲥⲥⲟⲟⲩϩⲥ̅ ⲧⲏⲣⲥ̅ ϩⲓⲟⲩⲥⲟⲡ. ⲁⲩⲱ ⲁⲩϫⲓϣⲕⲁⲕ ⲉϩⲣⲁⲓ ⲉⲠϫⲟⲉⲓⲥ ⲡⲉⲩⲛⲟⲩⲧⲉ ϩⲛ̅ⲟⲩⲛⲟϭ ⲛ̅ⲥⲙⲏ :
(7/7) Ⲁⲩⲱ ⲡⲉϫⲁϥ ⲛⲁⲩ ⲛ̅ϭⲓⲞⲍⲉⲓⲁⲥ ϫⲉ ⲧⲱⲕ ⲛ̅ϩⲏⲧ ⲛⲁⲥⲛⲏⲩ. ⲙⲁⲣⲉⲛϭⲱϣⲧ̅ ⲉⲃⲟⲗ ⲛ̅ⲕⲉϯⲟⲩ ⲛ̅ϩⲟⲟⲩ ϣⲁⲛⲧⲉⲠϫⲟⲉⲓⲥ ⲡⲉⲛⲛⲟⲩⲧⲉ ⲕⲧⲟ ⲉϩⲣⲁⲓ ⲉϫⲱⲛ ⲙ̅ⲡⲉϥⲛⲁ. ⲛϥ̅ⲛⲁⲕⲁⲁⲛ ⲅⲁⲣ ⲁⲛ ⲛ̅ⲥⲱϥ ϣⲁⲃⲟⲗ. Ⲉⲣϣⲁⲛⲛⲁⲓ ⲇⲉ ⲟⲩⲉⲓⲛⲉ ⲛ̅ⲧⲉⲧⲙ̅ⲃⲟⲏⲑⲓⲁ ⲧⲁϩⲟⲛ ⲧⲛ̅ⲛⲁⲉⲓⲣⲉ ⲕⲁⲧⲁⲛⲉⲧⲛ̅ϣⲁϫⲉ. Ⲁⲩⲱ ⲁϥϫⲉⲉⲣⲉⲡⲗⲁⲟⲥ ⲉⲃⲟⲗ ⲉϩⲣⲁⲓ ⲉⲧⲉϥⲡⲁⲣⲁⲙ̅ⲃⲟⲗⲏ. ⲁⲩⲱ ⲁⲩⲃⲱⲕ ⲉϩⲣⲁⲓ ⲉϫⲛ̅ⲛⲥⲟⲃⲧ ⲛ̅ⲙ̅ⲡⲩⲣⲅⲟⲥ ⲛ̅ⲧⲉⲩⲡⲟⲗⲓⲥ. ⲁⲩⲱ ⲛⲉⲩϩⲓⲟⲙⲉ ⲙⲛ̅ⲛⲉⲩϣⲏⲣⲉ ⲁⲩϫⲟⲟⲩⲥⲟⲩ ⲉⲛⲉⲩⲏⲓ. ⲁⲩⲱ ⲛ̅ⲛⲉⲩϣⲟⲟⲡ ⲡⲉ ϩⲛ̅ⲟⲩⲛⲟϭ ⲛ̅ⲑⲃ̅ⲃⲓⲟ ϩⲣⲁⲓ ϩⲛ̅ⲧⲡⲟⲗⲓⲥ.
(8/1) Ⲁⲥⲥⲱⲧⲙ̅ ⲇⲉ ϩⲛ̅ⲛⲉϩⲟⲟⲩ ⲉⲧⲙ̅ⲙⲁⲩ ⲛ̅ϭⲓⲒⲟⲩⲇⲓⲑ ⲧϣⲉⲉⲣⲉ ⲛ̅Ⲙⲉⲣⲁⲣⲓ ⲡϣⲏⲣⲉ ⲛ̅Ⲱⲝ. ⲡϣⲏⲣⲉ ⲛ̅Ⲓⲱⲥⲏⲫ. ⲡϣⲏⲣⲉ ⲛ̅Ⲟⲍⲉⲓⲏⲗ. ⲡϣⲏⲣⲉ ⲛ̅Ⲉⲗⲕⲓⲁ. ⲡϣⲏⲣⲉ ⲛ̅Ⲁⲛⲁⲛⲁⲓⲟⲩ. ⲡϣⲏⲣⲉ ⲛ̅Ⲅⲉⲇⲉⲱⲛ. ⲡϣⲏⲣⲉ ⲛ̅Ϩⲣⲁⲫⲁⲉⲓⲛ. ⲡϣⲏⲣⲉ ⲛ̅Ⲁⲭⲓⲧⲱⲃ. ⲡϣⲏⲣⲉ ⲛ̅Ϩⲏⲗⲓⲁⲥ.ⲡϣⲏⲣⲉ ⲛ̅Ⲭⲉⲗⲕⲓⲁⲥ. ⲡϣⲏⲣⲉ ⲛ̅Ⲉⲛⲁⲃ. ⲡϣⲏⲣⲉ Ⲛⲁⲑⲁⲛⲁⲏⲗ. ⲡϣⲏⲣⲉ ⲛ̅Ⲥⲁⲙⲁⲏⲗ. ⲡϣⲏⲣⲉ ⲛ̅Ⲥⲁⲣⲁⲥⲁⲇⲁⲓ. ⲡϣⲏⲣⲉ ⲛ̅Ⲓⲉⲥⲣⲁⲏⲗ. Ⲁⲩⲱ ⲡⲉⲥϩⲁⲓ ⲡⲉ Ⲙⲁⲛⲁⲥⲥⲏ ⲉⲃⲟⲗ ϩⲛ̅ⲧⲉⲥⲫⲩⲗⲏ ⲁⲩⲱ ⲧⲉⲥⲡⲁⲧⲣⲓⲁ ⲡⲁⲓ ⲉⲛⲧⲁϥⲙⲟⲩ ϩⲛ̅ⲛⲉϩⲟⲟⲩ ⲙ̅ⲡⲱϩⲥ̅ ⲛ̅ⲉⲓⲱⲧ. Ⲛ̅ⲛⲉϥⲁϩⲉ ⲅⲁⲣ ⲉⲣⲁⲧϥ̅ ϩⲓϫⲛ̅ⲛⲉⲧⲙⲟⲩⲣ ⲛ̅ⲛⲉⲕⲛⲁⲁⲩ ϩⲛ̅ⲧⲥⲱϣⲉ. ⲁⲩϣⲁⲣⲃⲁ ⲣⲉϩⲧⲧⲉϥⲁⲡⲉ ⲁϥⲛ̅ⲕⲟⲧⲕ̅ ⲉϩⲣⲁⲓ ⲉϫⲙ̅ⲡⲉϥϭⲗⲟϭ ⲁϥⲙⲟⲩ ⲉϩⲣⲁⲓ ϩⲛ̅Ⲃⲁⲓⲧⲩⲗⲟⲩⲁ ⲧⲉϥⲡⲟⲗⲓⲥ. ⲁⲩⲧⲟⲙⲥϥ̅ ⲙⲛ̅ⲛⲉϥⲉⲓⲟⲧⲉ ϩⲛ̅ⲧⲥⲱϣⲉ ⲉⲧϩⲛ̅ⲧⲙⲏⲧⲉ ⲛ̅Ⲇⲱⲑⲁⲉⲓⲙ ⲙⲛ̅ⲃⲁⲗⲁⲙⲱⲛ ⲁⲩⲱ ⲛⲉⲣⲉⲒⲟⲩⲇⲉⲓⲑ ϩⲙⲟⲟⲥ ϩⲙ̅ⲡⲉⲥⲏⲓ ⲉⲥⲟ ⲛ̅ⲭⲣⲓⲁ ⲛ̅ϣⲟⲙⲧⲉ ⲛ̅ⲣⲟⲙⲡⲉ ⲙⲛ̅ϥⲧⲟⲟⲩ ⲛ̅ⲉⲃⲟⲧ.
(8/2) Ⲉⲁⲥⲧⲁⲙⲓⲟ ⲛⲁⲥ ⲛ̅ⲟⲩϩⲃⲱ ϩⲓϫⲛ̅ⲧϫⲉⲛⲉⲡⲱⲣ ⲙ̅ⲡⲉⲥⲏⲓ. ⲁⲩⲱ ⲁⲥⲕⲱ ⲛ̅ⲟⲩϭⲟⲟⲩⲛⲉ ϩⲓϫⲛ̅ⲧⲉⲥϯⲡⲉ. ⲁⲩⲱ ⲛⲉⲣⲉⲛ̅ϩⲟⲉⲓⲧⲉ ⲛ̅ⲧⲉⲥⲙⲛ̅ⲧⲭⲏⲣⲁ ⲧⲟ ϩⲓⲱⲱⲥ. ⲛ̅ⲛⲉⲥⲛⲏⲥⲧⲉⲩⲉ ⲇⲉ ⲡⲉ ⲛ̅ⲛⲉϩⲟⲟⲩ ⲧⲏⲣⲟⲩ ⲛ̅ⲧⲉⲥⲙⲛ̅ⲧⲭⲏⲣⲁ. ϣⲁⲧⲛ̅ⲛϩⲁⲑⲏ ⲛ̅ⲛⲥⲁⲃⲃⲁⲧⲟⲛ. ⲁⲩⲱ ϩⲁⲑⲏ ⲛ̅ⲛⲥⲟⲩⲁ ⲙⲛ̅ⲛⲥⲟⲩⲁ ⲙⲛ̅ⲛϣⲁ. ⲙⲛ̅ⲛⲉϩⲟⲟⲟⲩ ⲛ̅ⲟⲩⲛⲟϥ ⲙ̅ⲡⲏⲓ ⲙ̅ⲡⲒⲥⲣⲁⲏⲗ. ⲛ̅ⲛⲉⲛⲁⲛⲟⲩⲥ ⲇⲉ ⲡⲉ ϩⲙ̅ⲡⲉⲥϩⲟ ⲉⲙⲁⲧⲉ. ⲁⲩⲱ ⲉⲛⲉⲛⲉⲥⲱⲥ ϩⲙ̅ⲡⲉⲥⲉⲓⲛⲉ ⲉⲙⲁⲧⲉ. Ⲁⲩⲱ ⲁⲘⲁⲛⲁⲥⲥⲏ ⲡⲉⲥϩⲁⲓ ϣⲱϫⲡ̅ ⲛⲁⲥ ⲛ̅ⲟⲩⲛⲟⲩⲃ ⲙⲛ̅ⲟⲩϩⲁⲧ. ⲁⲩⲱ ϩⲉⲛϩⲙ̅ϩⲁⲗ ⲛ̅ϩⲟⲟⲩⲧ. ⲙⲛ̅ϩⲉⲛϩⲙ̅ϩⲁⲗ ⲛ̅ⲥϩⲓⲙⲉ ⲁⲩⲱ ϩⲉⲛⲧⲃ̅ⲛⲟⲟⲩⲉ. ⲙⲛ̅ϩⲉⲛⲥⲱϣⲉ. ⲁⲩⲱ ⲁⲥϭⲱ ⲉϩⲣⲁⲓ ⲉϫⲱⲟⲩ. Ⲙ̅ⲡⲉⲗⲁⲁⲩ ⲧⲁⲩⲟ ⲉϩⲣⲁⲓ ⲉϫⲱⲥ ⲛ̅ⲟⲩϣⲁϫⲉ ⲙ̅ⲡⲟⲛⲏⲣⲟⲛ. ⲉⲧⲉⲃⲉϫⲉ ⲛ̅ⲛⲉⲥⲣ̅ϩⲟⲧⲉ ϩⲏⲧϥ̅ ⲙ̅ⲡⲛⲟⲩⲧⲉ ⲉⲙⲁⲧⲉ : Ⲁⲩⲱ ⲁⲥⲥⲱⲧⲙ̅ ⲉⲛ̅ϣⲁϫⲉ ⲉⲧϩⲟⲩ ⲛ̅ⲧⲉⲡⲗⲁⲟⲥ ⲉⲛⲧⲁⲩϫⲟⲟⲩ ⲉϫⲙ̅ⲡⲁⲣⲭⲱⲛ. ⲉⲧⲃⲉϫⲉ ⲁⲩⲣ̅ⲕⲟⲩⲓ ⲛ̅ϩⲏⲧ ϩⲙ̅ⲡⲧⲣⲉⲛⲉⲩⲙⲟⲟⲩ ⲥ̅ⲃⲏⲕ : Ⲁⲩⲱ ⲁⲥⲥⲱⲧⲙ̅ ⲛ̅ϭⲓⲒⲟⲩⲇⲉⲓⲑ ⲉϣⲁϫⲉ ⲛⲓⲙ ⲉⲛ̅ⲧⲁϥϫⲟⲟⲩ ⲛⲁⲩ ⲛ̅ϭⲓⲞⲍⲉⲓⲁⲥ. ⲛ̅ⲑⲉ ⲉⲛⲧⲁϥⲱⲣⲕ̅ ⲛⲁⲩ ⲉϯ ⲛ̅ⲧⲡⲟⲗⲓⲥ ⲉϩⲣⲁⲓ ⲉⲧⲟⲟⲧⲟⲩ ⲛ̅ⲛⲀⲥⲥⲩⲣⲓⲟⲥ ⲙⲛ̅ⲛⲥⲁϯⲟⲩ ⲛ̅ϩⲟⲟⲩ.
(8/3) Ⲁⲥϫⲟⲟⲩ ⲛ̅ⲧⲉⲥϩⲙ̅ϩⲁⲗ ⲧⲁⲓ ⲉⲧϩⲓϫⲛ̅ⲛⲉⲥϩⲩⲡⲁⲣⲭⲟⲛⲧⲁ ⲁⲥⲙⲟⲩⲧⲉ ⲉⲬⲁⲃⲣⲉⲓ ⲙⲛ̅Ⲭⲁⲣⲙⲉⲓ ⲛⲉⲡⲣⲉⲥⲃⲩⲧⲉⲣⲟⲥ ⲛ̅ⲧⲉⲥⲡⲟⲗⲓⲥ ⲁⲩⲉⲓ ϣⲁⲣⲟⲥ ⲡⲉϫⲁⲥ ⲛⲁⲩ ϫⲉ ⲥⲱⲧⲙ̅ ⲉⲣⲟⲓ ⲛ̅ⲁⲣⲭⲱⲛ ⲛⲉⲧⲟⲩⲏϩ ϩⲛ̅Ⲃⲁⲓⲧⲩⲗⲟⲩⲁ. ⲉⲧⲃⲉϫⲉ ⲛϥ̅ⲥⲟⲩⲧⲱⲛ ⲁⲛ ⲛ̅ϭⲓⲡⲉⲧⲛ̅ϣⲁϫⲉ ⲉⲛⲧⲁⲧⲉⲧⲛ̅ⲧⲁⲩⲟϥ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲗⲁⲟⲥ ϩⲙ̅ⲡⲟⲟⲩ ⲛ̅ϩⲟⲟⲩ ⲁⲩⲱ ⲁⲧⲉⲧⲛ̅ⲧⲁϩⲟ ⲉⲣⲁⲧϥ̅ ⲙ̅ⲡⲁⲛⲁϣ ⲉⲛⲧⲁⲧⲉⲧⲛ̅ⲧⲁⲩⲟϥ ϩⲛ̅ⲧⲉⲧⲛ̅ⲙⲏⲧⲉ. ⲁⲩⲱ ⲁⲧⲉⲧⲛ̅ϫⲟⲟⲥ ⲉϯⲡⲟⲗⲓⲥ ⲉϩⲣⲁⲓ ⲉⲧⲟⲟⲧⲟⲩ ⲛ̅ⲛⲉⲛϫⲓⲥⲉⲩ ⲉⲣϣⲁⲛⲧⲙ̅Ⲡϫⲟⲉⲓⲥ ⲕⲱ ⲛ̅ⲟⲩⲃⲟⲏⲑⲓⲁ ⲛⲏⲧⲛ̅ ϩⲣⲁⲓ ϩⲙ̅ⲡⲉⲓϩⲟⲟⲩ. Ⲧⲉⲛⲟⲩ ϭⲉ ⲛ̅ⲧⲉⲧⲛ̅ⲛⲓⲙ ⲛ̅ⲧⲱⲧⲛ̅ ⲉⲁⲧⲉⲧⲛ̅ⲡⲓⲣⲁⲍⲉ ⲙ̅ⲡⲛⲟⲩⲧⲉ ⲙ̅ⲡⲟⲟⲩ ⲛ̅ϩⲟⲟⲩ. ⲁⲩⲱ ⲁⲧⲉⲧⲛ̅ⲁϩⲉⲣⲁⲧⲧⲏⲩⲧⲛ̅ ϩⲁⲡⲛⲟⲩⲧⲉ ⲛ̅ⲧⲙⲏⲧⲉ ⲛ̅ⲛϣⲏⲣⲉ ⲛ̅ⲛ̅ⲣⲱⲙⲉ. Ⲉⲁⲧⲉⲧⲛ̅ϩⲟⲧϩⲧ̅ ⲙ̅Ⲡϫⲟⲉⲓⲥ ⲡⲡⲁⲛⲧⲟⲕⲣⲁⲧⲱⲣ. ⲉⲛⲧⲉⲧⲛⲁⲉⲓⲙⲉ ⲁⲛ ⲉⲗⲁⲁⲩ ϣⲁⲉⲛⲉϩ ⲉⲧⲃⲉϫⲉ ⲡϣⲓⲕ ⲙ̅ⲡϩⲏⲧ ⲙ̅ⲡⲣⲱⲙⲉ ⲛ̅ⲧⲉⲧⲛⲁϩⲉ ⲉⲣⲟϥ ⲁⲛ. ⲁⲩⲱ ⲛ̅ϣⲁϫⲉ ⲙ̅ⲡⲉϥϩⲏⲧ ⲛ̅ⲧⲉⲧⲛⲁϫⲟⲟⲩ ⲁⲛ. Ⲁⲩⲱ ⲛ̅ⲁϣ ⲛ̅ϩⲉ ⲧⲉⲧⲛⲁϣϩⲉⲧϩⲧ̅ⲡⲛⲟⲩⲧⲉ ⲡⲉⲛⲧⲁϥⲧⲁⲙⲓⲉⲛⲁⲓ ⲧⲏⲣⲟⲩ. ⲁⲩⲱ ⲧⲉⲧⲛⲁⲥⲟⲩⲛⲡⲉϥϩⲏⲧ ⲛ̅ⲧⲉⲧⲛ̅ⲉⲓⲙⲉ ⲉⲡⲉϥⲙⲟⲕⲙⲉⲕ. Ⲙ̅ⲡⲱⲣ ⲛⲁⲥⲛⲏⲩ ⲙ̅ⲡⲣ̅ϯⲛⲟⲩϭⲉ ⲙ̅Ⲡϫⲟⲉⲓⲥ ⲡⲉⲛⲛⲟⲩⲧⲉ.
(8/4) ϫⲉ ⲉϥϣⲁⲛⲧⲙ̅ⲟⲩⲱϣ ⲉⲃⲟⲏⲑⲉⲓ ⲉⲣⲟⲛ ϩⲣⲁⲓ ϩⲙ̅ⲡϯⲟⲩ ⲛ̅ϩⲟⲟⲩ. ⲛ̅ⲧⲟϥ ⲡⲉⲧⲉⲛⲟⲩⲧϥ̅ⲧⲉⲝⲟⲩⲥⲓⲁ ⲙ̅ⲙⲁⲩ ⲉⲃⲟⲏⲑⲉⲓ ⲉⲣⲟⲛ ϩⲛ̅ⲛⲉϩⲟⲟⲩ ⲉⲧⲉϩⲛⲁϥ. ⲏ ⲉϥⲟⲧⲛ̅ ⲉⲃⲟⲗ ⲛ̅ⲛⲉⲛϫⲓⲥⲉⲉⲩ. ⲛ̅ⲧⲱⲧⲛ̅ ⲇⲉ ⲙ̅ⲡⲣ̅ⲥⲱϣⲧ̅ ⲛ̅ⲛϣⲟϫⲛⲉ ⲙ̅Ⲡϫⲟⲉⲓⲥ ⲡⲉⲛⲛⲟⲩⲧⲉ. ϫⲉ ⲙⲉⲣⲉⲡⲛⲟⲩⲧⲉ ⲟ ⲛ̅ⲑⲉ ⲁⲛ ⲛ̅ⲟⲩⲣⲱⲙⲉ ⲉⲧⲣⲉⲩϭⲱⲛⲧ ⲉⲣⲟϥ. ⲟⲩⲇⲉ ⲛ̅ⲑⲉ ⲁⲛ ⲛ̅ⲟⲩϣⲏⲣⲉ ⲛ̅ⲣⲱⲙⲉ ⲉⲧⲣⲉⲩϯϩⲁⲡ ⲉⲣⲟϥ. Ⲉⲧⲃⲉϫⲉ ⲧⲛⲁⲉⲡⲓⲕⲁⲗⲉⲓ ⲙ̅ⲙⲟϥ ⲉⲩⲃⲟⲏⲑⲓⲁ ⲛⲁⲛ. ⲉⲛϭⲉⲉⲧ ⲉⲡⲟⲩϫⲁⲓ ⲡⲉⲃⲟⲗϩⲓⲧⲟⲟⲧϥ̅. ⲁⲩⲱ ϥⲛⲁⲥⲱⲧⲙ̅ ⲡⲉ ⲉⲡⲉⲛϩⲣⲟⲟⲩ ⲉϣⲱⲡⲉ ⲉϩⲛⲁϥ. ⲉⲧⲃⲉϫⲉ ⲙ̅ⲡⲉⲟⲩⲟⲛ ⲧⲱⲟⲩⲛ ϩⲛ̅ⲧⲉⲛⲅⲉⲛⲉⲁ. ⲟⲩⲇⲉ ⲛ̅ⲥⲉϣⲟⲟⲡ ⲁⲛ ϩⲙ̅ⲡⲟⲟⲩ ⲛ̅ϩⲟⲟⲩ ⲛ̅ϭⲓⲟⲩⲫⲩⲗⲏ. ⲟⲩⲇⲉ ⲟⲩⲡⲁⲧⲣⲓⲁ. ⲟⲩⲇⲉ ⲟⲩⲇⲏⲙⲟⲥ. ⲟⲩⲇⲉ ⲟⲩⲡⲟⲗⲓⲥ ⲉⲃⲟⲗ ⲛ̅ϩⲏⲧⲛ̅ ⲛⲁⲓ ⲉⲧϣⲙ̅ϣⲉ ⲛ̅ϩⲉⲛⲛⲟⲩⲧⲉ ⲛ̅ⲧⲁⲙⲓⲟ ⲛ̅ϭⲓϫ. ⲕⲁⲧⲁⲑⲉ ⲉⲛⲧⲁⲥϣⲱⲡⲉ ϩⲛ̅ⲛⲉϩⲟⲟⲩ ⲛ̅ϣⲟⲣⲡ̅. Ⲉⲧⲃⲉⲡⲁⲓ ⲁⲩϯ ⲛ̅ⲛⲉⲛⲉⲓⲟⲧⲉ ⲉϩⲣⲁⲓ ⲉⲧⲟⲟⲧⲥ̅ ⲛ̅ⲧⲥⲏϥⲉ. ⲁⲩⲱ ⲉⲩⲧⲱⲣⲡ̅.ⲁⲩⲱ ⲁⲩϩⲉ ϩⲛ̅ⲟⲩⲛⲟϭ ⲛ̅ϩⲧⲟⲡ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲉⲩϫⲓϫⲉⲉⲩ.
(8/5) Ⲁⲛⲟⲛ ⲇⲉ ⲙ̅ⲡⲛ̅ⲥⲟⲩⲛⲕⲉⲛⲟⲩⲧⲉ ⲛ̅ⲃⲗ̅ⲗⲁϥ. ⲉⲧⲃⲉⲡⲁⲓ ⲧⲛ̅ϩⲉⲗⲡⲓⲍⲉ ϫⲉ ⲛϥ̅ⲛⲁⲟⲃϣϥ̅ ⲁⲛ ⲉⲣⲟⲛ ⲟⲩⲇⲉ ⲉⲡⲉⲛⲅⲉⲛⲟⲥ. Ⲉⲧⲃⲉϫⲉ ⲉⲩϣⲁⲛϫⲓⲧⲛ̅ ⲡⲉ ϩⲓⲛⲁⲓ ⲛ̅ϯⲟⲩⲇⲁⲓⲁ ⲧⲏⲣⲥ̅. ⲁⲩⲱ ⲥⲉⲛⲁϣⲱⲗ ⲡⲉ ⲙ̅ⲡⲉⲛⲙⲁ ⲉⲧⲟⲩⲁⲁⲃ. ⲛϥ̅ϣⲓⲛⲉ ⲛ̅ⲥⲁⲡⲉⲩϫⲱϩⲙ̅ ⲉⲃⲟⲗ ϩⲙ̅ⲡⲉⲛⲥⲛⲟϥ. ⲁⲩⲱ ⲡϩⲱⲃⲧ ⲛ̅ⲛⲉⲛⲥⲛⲏⲩ. ⲙⲛ̅ⲧⲁⲓⲭⲙⲁⲗⲱⲥⲓⲁ ⲙ̅ⲡⲕⲁϩ. ⲙⲛ̅ⲡϣⲱϥ ⲛ̅ⲧⲉⲛⲕⲗⲏⲣⲟⲛⲟⲙⲓⲁ. Ϥⲛⲁⲕⲧⲟϥ ⲉϩⲣⲁⲓ ⲉϫⲛ̅ⲧⲉⲛⲁⲡⲉ ϩⲛ̅ⲛϩⲉⲑⲛⲟⲥ ⲉⲧⲛⲁⲣ̅ϩⲙ̅ϩⲁⲗ ϩⲣⲁⲓ ⲛ̅ϩⲏⲧⲟⲩ. ⲁⲩⲱ ⲧⲛ̅ⲛⲁϣⲱⲡⲉ ⲉⲩϫⲣⲟⲡ ⲙ̅ⲛⲟⲩⲛⲟϭⲛⲉϭ ⲙ̅ⲡⲉⲙⲧⲟ ⲉⲃⲟⲗ ⲛ̅ⲛⲉⲧⲛⲁϫⲡⲟⲛ ⲛⲁⲩ. ϫⲉ ⲛ̅ⲧⲉⲙⲛ̅ⲧϩⲙ̅ϩⲁⲗ ⲛⲁⲥⲟⲟⲩⲧⲛ̅ ⲁⲛ ⲡⲉ ⲉⲩϩⲙⲟⲧ. ⲁⲗⲗⲁ Ⲡϫⲟⲉⲓⲥ ⲡⲉⲛⲛⲟⲩⲧⲉ ⲛⲁⲕⲁⲁⲥ ⲡⲉ ⲉⲩⲥⲱϣ : Ⲧⲉⲛⲟⲩ ϭⲉ ⲛⲉⲥⲛⲏⲩ ⲙⲁⲣⲉⲛⲧⲁⲙⲉⲛⲉⲛⲥⲛⲏⲩ ⲉⲧⲃⲉϫⲉ ⲉⲣⲉⲧⲉⲩⲯⲩⲭⲏ ⲁϣⲉ ⲛ̅ϩⲏⲧⲛ̅. ⲁⲩⲱ ⲙ̅ⲡⲉⲧⲟⲩⲁⲁⲃ ⲙⲛ̅ⲡⲏⲓ ⲙ̅ⲡⲉⲩⲑⲩⲥⲓⲁⲥⲧⲏⲣⲓⲟⲛ ⲉⲩⲧⲁϫⲣⲏⲩ ⲉϩⲣⲁⲓ ⲉϫⲱⲛ.
(8/6) Ⲛ̅ⲃⲗ̅ⲗⲛⲁⲓ ⲧⲏⲣⲟⲩ ⲙⲁⲣⲉⲛϣⲡ̅ϩ̅ⲙⲟⲧ ⲛ̅ⲧⲛ̅Ⲡϫⲟⲉⲓⲥ ⲡⲉⲛⲛⲟⲩⲧⲉ. ⲡⲁⲓ ⲉⲧⲡⲓⲣⲁⲍⲉ ⲙ̅ⲙⲟⲛ ⲕⲁⲧⲁⲛⲉⲛⲉⲓⲟⲧⲉ. Ⲁⲣⲓⲡⲙⲉⲉⲩⲉ ⲛ̅ⲛⲉⲛⲧⲁϥⲁⲁⲩ ⲛ̅Ⲁⲃⲣⲁϩⲁⲙ. ⲁⲩⲱ ⲛⲉⲛⲧⲁϥⲡⲓⲣⲁⲍⲉ ⲛ̅Ⲓⲥⲁⲁⲕ ⲛ̅ϩⲏⲧⲟⲩ ⲙⲛ̅ⲛⲉⲛⲧⲁⲩϣⲱⲡⲉ ⲛ̅Ⲓⲁⲕⲱⲃ ϩⲛ̅ⲧⲘⲉⲥⲟⲡⲟⲧⲁⲙⲓⲁ ⲛ̅ⲧⲤⲩⲣⲓⲁ. ⲉϥⲙⲟⲟⲛⲉ ⲛ̅ⲛⲉⲥⲟⲟⲩ ⲛ̅Ⲗⲁⲃⲁⲛ ⲡⲥⲟⲛ ⲛ̅ⲧⲉϥⲙⲁⲁⲩ ϫⲉ ⲕⲁⲧⲁⲑⲉ ⲉⲛⲧⲁϥⲡⲓⲣⲁⲍⲉ ⲛ̅ⲛⲏ ⲉⲩϩⲟⲧϩⲧ̅ ⲙ̅ⲡⲉⲩϩⲏⲧ. ⲁⲛⲟⲛ ϩⲱⲱⲛ ⲉϥϫⲓⲕⲃⲁ ⲙ̅ⲙⲟⲛ ⲁⲛ. ⲁⲗⲗⲁ ⲉⲣⲉⲠϫⲟⲉⲓⲥ ⲙⲁⲍⲧⲓⲅⲟⲩ ⲛ̅ⲛⲉⲧϩⲏⲛ ⲉⲣⲟϥ ⲉⲩⲥⲃⲱ : Ⲡⲉϫⲁϥ ⲇⲉ ⲛⲁⲥ ⲛ̅ϭⲓⲞⲍⲉⲓⲁⲥ ϫⲉ ⲛⲉⲛⲧⲁϫⲟⲟⲩ ⲧⲏⲣⲟⲩ ⲉⲛⲧⲁϫⲟⲟⲩ ϩⲛ̅ⲟⲩϩⲏⲧ ⲉⲛⲁⲛⲟⲩϥ. ⲁⲩⲱ ⲙⲛ̅ⲡⲉⲧⲛⲁϯⲟⲩⲃⲉ ⲛ̅ⲟⲩϣⲁϫⲉ. ϫⲉ ⲉⲣⲉⲧⲟⲩⲥⲟⲫⲓⲁ ⲟⲩⲏⲛϩ ⲉⲃⲟⲗ ⲁⲛ ϩⲙ̅ⲡⲟⲟⲩ ⲛ̅ϩⲟⲟⲩ. ⲁⲗⲗⲁ ⲉϫⲓⲛⲛⲉϩⲟⲟⲩ ⲛ̅ϣⲟⲣⲡ̅ ⲁϥⲉⲓⲙⲉ ⲛ̅ϭⲓⲡⲗⲁⲟⲥ ⲧⲏⲣϥ̅ ⲉⲧⲟⲩⲙⲛ̅ⲧⲣⲙ̅ⲛ̅ϩⲏⲧ. ⲕⲁⲧⲁⲑⲉ ϫⲉ ⲟⲩⲁⲅⲁⲑⲟⲛ ⲡⲉ ⲡⲉⲡⲗⲁⲥⲙⲁ ⲙ̅ⲡⲟⲩϩⲏⲧ.
(8/7) Ⲁⲗⲗⲁ ⲁⲡⲗⲁⲟⲥ ⲉⲓⲃⲉ ⲉⲙⲁⲧⲉ ⲁⲩⲁⲛⲁⲅⲕⲁⲍⲉ ⲙ̅ⲙⲟⲛ ⲉⲉⲓⲣⲉ ⲕⲁⲧⲁⲑⲉ ⲉⲛⲧⲁⲛϣⲁϫⲉ ⲛⲙ̅ⲙⲁⲩ. ⲁⲩⲱ ⲁⲩⲉⲓⲛⲉ ⲉϩⲣⲁⲓ ⲉϫⲱⲛ ⲛ̅ⲟⲩⲁⲛⲁϣ. ⲡⲁⲓ ⲉⲧⲛⲁϣⲡⲁⲣⲁⲃⲁ ⲙ̅ⲙⲟϥ ⲁⲛ : Ⲧⲉⲛⲟⲩ ϭⲉ ⲥⲟⲡⲥ ϩⲁⲣⲟⲛ ϫⲉ ⲛ̅ⲧⲉⲟⲩⲥϩⲓⲙⲉ ⲛ̅ⲣⲉϥϣⲙ̅ϣⲉⲛⲟⲩⲧⲉ. ⲁⲩⲱ Ⲡϫⲟⲉⲓⲥ ⲛⲁⲧⲛ̅ⲛⲟⲟⲩ ⲙ̅ⲡϩⲟⲩⲙⲡⲉ ⲛϥ̅ⲧⲣⲉⲛⲉⲛϣⲏⲓ ⲙⲟⲩϩ ⲛ̅ⲧⲉⲧⲙ̅ⲱϫⲛ̅ ϭⲉ : Ⲡⲉϫⲁⲥ ⲇⲉ ⲛⲁⲩ ⲛ̅ϭⲓⲒⲟⲩⲇⲓⲑ ϫⲉ ⲥⲱⲧⲙ̅ ⲉⲣⲟⲓ. ⲁⲩⲱ ϯⲛⲁⲉⲓⲣⲉ ⲛ̅ⲟⲩϩⲱⲃ ⲡⲁⲓ ⲉⲧⲛⲁⲣ̅ⲥⲟⲉⲓⲧ ⲉϩⲉⲛϫⲱⲙ ⲛ̅ⲛϣⲏⲣⲉ ⲙ̅ⲡⲉⲛⲅⲉⲛⲟⲥ. ⲛ̅ⲧⲉⲧⲛ̅ⲛⲁⲁϩⲉⲣⲁⲧⲧⲏⲩⲧⲛ̅ ϩⲓϫⲛ̅ⲧⲡⲩⲗⲏ ⲛ̅ⲧⲉⲓⲟⲩϣⲏ ⲁⲩⲱ ⲁⲛⲟⲕ ϯⲛⲁⲃⲱⲕ ⲉⲃⲟⲗ ⲙⲛ̅ⲧⲁϩⲙ̅ϩⲁⲗ ⲁⲩⲱ ϩⲣⲁⲓ ϩⲛ̅ⲛⲉϩⲟⲟⲩ ⲛⲁⲓ ⲉⲛⲧⲁⲧⲉⲧⲛ̅ϫⲟⲟⲩ ϫⲉ ⲙⲛ̅ⲛⲥⲱⲟⲩ ⲧⲛ̅ⲛⲁϯ ⲛ̅ⲧⲡⲟⲗⲓⲥ ⲉϩⲣⲁⲓ ⲉⲧⲟⲟⲧⲟⲩ ⲛ̅ⲛϫⲓϫⲉⲉⲩ. ⲡϫⲟⲉⲓⲥ ⲛⲁϭⲙ̅ⲡϣⲓⲛⲉ ⲙ̅ⲡⲒⲥⲣⲁⲏⲗ ϩⲣⲁⲓ ϩⲛ̅ⲧⲁϭⲓϫ. Ⲛ̅ⲧⲱⲧⲛ̅ ⲇⲉ ⲛ̅ⲛⲉⲧⲛ̅ϩⲟⲧϩⲧ̅ ⲙ̅ⲡⲁϩⲱⲃ ⲛ̅ϯⲛⲁϫⲟⲟϥ ⲅⲁⲣ ⲁⲛ ⲉⲣⲱⲧⲛ̅ ϣⲁⲛϯϫⲱⲕ ⲉⲃⲟⲗ ⲛ̅ⲛⲉϯⲛⲁⲁⲁⲩ.
(8/8) Ⲡⲉϫⲁϥ ⲇⲉ ⲛⲁⲥ ⲛ̅ϭⲓⲞⲍⲉⲓⲁⲥ ⲙⲛ̅ⲛⲁⲣⲭⲱⲛ ϫⲉ ⲃⲁⲕ ϩⲛ̅ⲟⲩⲉⲓⲣⲏⲛⲏ. ⲁⲩⲱ Ⲡϫⲟⲉⲓⲥ ⲡⲉⲛⲛⲟⲩⲧⲉ ϩⲓϩⲏ ⲙ̅ⲙⲟ ⲉⲩϫⲓⲕⲃⲁ ⲛ̅ⲛⲉⲛϫⲁϫⲉ : Ⲁⲩⲕⲧⲟⲟⲩ ⲇⲉ ⲉⲃⲟⲗ ϩⲛ̅ⲧⲉⲥⲕⲏⲛⲏ ⲁⲩⲃⲱⲕ ⲉⲃⲟⲗ ⲉⲛⲉⲩⲙⲁ ⲉⲧⲧⲏϣ ⲛⲁⲩ :
(9/1) Ⲓⲟⲩⲇⲓⲑ ⲇⲉ ⲁⲥⲡⲁϩⲧⲥ̅ ⲉϫⲙ̅ⲡⲉⲥϩⲟ ⲁⲥⲛⲉϫⲕⲣⲙ̅ⲥ ⲉϫⲛ̅ⲧⲉⲥⲁⲡⲉ. ⲁⲥϭⲱⲗⲡ ⲉⲃⲟⲗ ⲛ̅ⲧϭⲟⲟⲩⲛⲉ ⲉⲧϩⲓⲱⲱⲥ. ⲁⲩⲱ ϣⲁϩⲣⲁⲓ ⲉⲧⲉⲛⲟⲩ ⲛ̅ⲛⲉϣⲁⲩⲧⲁⲗⲟ ⲉϩⲣⲁⲓ ⲡⲉ ⲛ̅ⲡϣⲟⲩϩⲏⲛⲉ ⲙ̅ⲡⲉⲣⲟⲩϩⲉ ⲉⲧⲙ̅ⲙⲁⲩ ϩⲛ̅ⲑⲒⲉⲣⲟⲩⲥⲁⲗⲏⲙ ϩⲙ̅ⲡⲏⲓ ⲙ̅ⲡⲛⲟⲩⲧⲉ : ⲁⲥϫⲓϣⲕⲁⲕ ⲇⲉ ⲉⲃⲟⲗ ⲛ̅ϭⲓⲒⲟⲩⲇⲓⲑ ⲉϩⲣⲁⲓ ⲉⲠϫⲟⲉⲓⲥ ϩⲛ̅ⲟⲩⲛⲟϭ ⲛ̅ⲥⲙⲏ ϫⲉ Ⲡϫⲟⲉⲓⲥ ⲡⲛⲟⲩⲧⲉ ⲙ̅ⲡⲁⲉⲓⲱⲧ Ⲥⲩⲙⲉⲱⲛ. ⲡⲁⲓ ⲉⲛⲧⲁⲕϯ ⲉϩⲣⲁⲓ ⲉⲧⲉϥϭⲓϫ ⲛ̅ⲟⲩⲥⲏϥⲉ ⲉϫⲓⲕⲃⲁ ⲛ̅ⲛⲁⲗⲟⲅⲉⲛⲏⲥ. ⲛⲁⲓ ⲉⲛⲧⲁⲩⲃⲱⲗ ⲉⲃⲟⲗ ⲛ̅ⲧⲟⲟⲧⲉ ⲛ̅ⲟⲩⲡⲁⲣⲑⲉⲛⲟⲥ ⲉⲩⲥⲱϣϥ̅. ⲁⲩⲱ ⲁⲩϭⲱⲗⲡ̅ ⲉⲃⲟⲗ ⲛ̅ⲟⲩⲙⲉⲣⲟⲥ ⲉⲩϣⲓⲡⲉ. ⲁⲩⲱ ⲁⲩϫⲱϩⲙ̅ ⲛ̅ⲟⲩⲟⲟⲧⲉ ⲉⲩⲛⲟϭⲛⲉϭ. Ⲁⲕϫⲟⲟⲥ ⲅⲁⲣ ϫⲉ ⲛ̅ⲛⲉⲥϣⲱⲡⲉ ϩⲓⲛⲁⲓ ⲁⲩⲱ ⲁⲩⲁⲁⲥ. Ⲉⲧⲃⲉⲡⲁⲓ ⲁⲕϯⲛⲉⲩⲁⲣⲭⲱⲛ ⲉⲩϩⲱⲧⲃ̅. ⲁⲩⲱ ⲡⲉⲩⲡⲣⲏϣ ⲡⲁⲓ ⲉⲛⲧⲁϥϯϣⲓⲡⲉ ⲛ̅ⲧⲓⲁⲡⲁⲧⲏ ⲉⲩⲁⲡⲁⲧⲁ ⲙ̅ⲙⲟⲥ ⲉⲩⲥⲛⲟϥ. ⲁⲩⲱ ⲁⲕⲣⲱϩⲧ̅ ⲛ̅ϩⲉⲛϩⲙ̅ϩⲁⲗ ⲉϫⲛ̅ϩⲉⲛⲇⲩⲛⲁⲥⲧⲏⲥ. ⲁⲩⲱ ϩⲉⲛⲇⲩⲛⲁⲥⲧⲏⲥ ⲉϫⲛ̅ⲛⲉⲩⲑⲣⲟⲛⲟⲥ. Ⲁⲩⲱ ⲁⲕϯ ⲛ̅ⲛⲉⲩϩⲓⲟⲙⲉ ⲉⲩϣⲱⲗ. ⲁⲩⲱ ⲛⲉⲩϣⲉⲉⲣⲉ ⲉⲩⲁⲓⲭⲙⲁⲗⲱⲥⲓⲁ. ⲁⲩⲱ ⲛⲉⲩϣⲱⲗ ⲧⲣⲉⲩⲡⲟϣⲟⲩ ⲉϫⲱⲟⲩ ⲛ̅ϭⲓⲛ̅ϣⲏⲣⲉ ⲛ̅ⲛⲉⲛⲧⲁⲕⲙⲉⲣⲓⲧⲟⲩ ⲛ̅ⲛⲉⲛⲧⲁⲩⲕⲱϩ ϩⲙ̅ⲡⲉⲕⲕⲱϩ. ⲁⲩⲱ ⲁⲩⲃⲱⲧⲉ ⲙ̅ⲡϫⲱϩⲙ̅ ⲙ̅ⲡⲉⲩⲥⲛⲟϥ. ⲉⲩⲉⲡⲓⲕⲁⲗⲓ ⲙ̅ⲙⲟⲕ ⲉⲩⲃⲟⲏⲑⲟⲥ.
(9/2) Ⲡⲛⲟⲩⲧⲉ ⲡⲁⲛⲟⲩⲧⲉ ⲥⲱⲧⲙ̅ ⲉⲣⲟⲓ ⲧⲉⲭⲏⲣⲁ. ⲛ̅ⲧⲟⲕ ⲅⲁⲣ ⲁⲕⲧⲁⲙⲓⲟ ⲛ̅ⲛⲉⲧϩⲁⲑⲏ ⲛ̅ⲛⲏ. ⲁⲩⲱ ⲛⲏ ⲙⲛ̅ⲛⲉⲧⲙⲛ̅ⲛⲥⲱⲟⲩ. ⲁⲩⲱ ⲛⲁⲧⲉⲛⲟⲩ ⲙⲛ̅ⲛⲉⲧⲛⲏⲩ ⲁⲕⲙⲉⲉⲩⲉ ⲉⲣⲟⲟⲩ. ⲁⲩⲱ ⲁⲩϣⲱⲡⲉ ⲛ̅ϭⲓⲛⲉⲛⲧⲁⲕⲙⲉⲕⲙⲟⲕⲟⲩ. Ⲁⲩⲱ ⲁⲩⲁϩⲉⲣⲁⲧⲟⲩ ⲛ̅ϭⲓⲛⲉⲛⲧⲁⲕϣⲟϫⲛⲉ ⲉⲣⲟⲟⲩ. ⲡⲉϫⲁⲩ ϫⲉ ⲉⲓⲥ ϩⲏⲏⲧⲉ ⲧⲛ̅ϩⲙ̅ⲡⲉⲓⲙⲁ. ⲛⲉⲕϩⲓⲟⲟⲩⲉ ⲅⲁⲣ ⲧⲏⲣⲟⲩ ⲥⲉⲥⲃ̅ⲧⲱⲧ. ⲁⲩⲱ ⲡⲉⲕϩⲁⲡ ⲉϥϣⲟⲟⲡ ϩⲛ̅ⲟⲩϣⲣ̅ⲡ̅ⲥⲟⲟⲩⲛ. Ⲉⲓⲥ ϩⲏⲏⲧⲉ ⲅⲁⲣ ⲛ̅Ⲁⲥⲥⲩⲣⲓⲟⲥ ⲁⲩⲁϣⲁⲓ ϩⲛ̅ⲧⲉⲩϭⲟⲙ. ⲁⲩⲱ ⲁⲩϫⲓⲥⲉ ⲉϩⲣⲁⲓ ⲉϫⲛ̅ⲟⲩϩⲧⲟ ⲙⲛ̅ⲟⲩⲁⲛⲁⲃⲁⲧⲏⲥ. ⲁⲩⲱ ⲁⲩϣⲟⲩϣⲟⲩ ⲙ̅ⲙⲱⲟⲩ ϩⲙ̅ⲡⲉⲕⲃⲟⲓ ⲛ̅ⲛⲉⲩⲣⲙ̅ⲣⲁⲧⲟⲩ ⲁⲩⲱ ⲁⲩⲕⲁϩⲧⲏⲩ ⲉⲩϩⲟⲡⲗⲟⲛ. ⲙⲛ̅ⲟⲩϭⲗ̅. ⲙⲛ̅ⲟⲩⲡⲓⲧⲉ. ⲙⲛ̅ⲟⲩⲥⲫⲉⲛⲇⲱⲛⲏ. Ⲁⲩⲱ ⲙ̅ⲡⲟⲩⲉⲓⲙⲉ ϫⲉ ⲛ̅ⲧⲟⲕ ⲡⲉ Ⲡϫⲟⲉⲓⲥ ⲉⲧⲟⲩⲱϣϥ̅ ⲛⲙ̅ⲡⲟⲗⲉⲙⲟⲥ : Ϫⲟⲉⲓⲥ ⲡⲉ ⲡⲉϥⲣⲁⲛ. Ⲛ̅ⲧⲟⲕ ⲟⲩⲱϣϥ̅ ⲛ̅ⲧⲉⲩϭⲟⲙ. ⲁⲩⲱ ⲛⲅ̅ⲧⲁⲩⲟ ⲉⲡⲉⲥⲏⲧ ⲙ̅ⲡⲉⲩⲁⲙⲁϩⲧⲉ ϩⲣⲁⲓ ϩⲙ̅ⲡⲉⲕϭⲱⲛⲧ. ⲁⲩϣⲟϫⲛⲉ ⲅⲁⲣ ⲉϥⲱⲧⲉ ⲛ̅ⲛⲉⲕⲙⲁ ⲉⲧⲟⲩⲁⲁⲃ. ⲁⲩⲱ ⲉϫⲱϩⲙ̅ⲡⲙⲁ ⲛ̅ⲙ̅ⲧⲟⲛ ⲙ̅ⲡⲙⲁⲛ̅ϣⲱⲡⲉ ⲙ̅ⲡⲣⲁⲛ ⲙ̅ⲡⲕⲉϩⲟⲟⲩ. ⲉⲧⲁⲩⲟ ⲉⲡⲉⲥⲏⲧ ϩⲛ̅ⲟⲩⲡⲉⲛⲓⲡⲉ ⲙ̅ⲡⲧⲁⲡ ⲙ̅ⲡⲉⲕⲑⲩⲥⲓⲁⲥⲧⲏⲣⲓⲟⲛ. Ϭⲱϣⲧ̅ ⲉϩⲣⲁⲓ ⲉϫⲛ̅ⲧⲉⲩⲙⲛ̅ⲧϫⲁⲥⲓϩⲏⲧ ⲛⲅ̅ⲧⲛ̅ⲛⲟⲟⲩ ⲛ̅ⲧⲉⲕⲟⲣⲅⲏ ⲉϩⲣⲁⲓ ⲉϫⲛ̅ⲛⲉⲩⲁⲡⲏⲩⲉ. ϯ ⲉϩⲣⲁⲓ ⲉⲧⲁϭⲓϫ ⲧⲉⲭⲏⲣⲁ ⲙ̅ⲡⲁⲙⲁϩⲧⲱⲉ ⲉⲛⲧⲁⲓⲙⲉⲉⲩⲉ ⲉⲣⲟϥ.
(9/3) Ⲣⲱϩⲧ ⲛ̅ⲟⲩϩⲙ̅ϩⲁⲗ ⲉϫⲛ̅ⲟⲩⲁⲣⲭⲱⲛ ⲉⲃⲟⲗ ϩⲛ̅ⲛⲉⲥⲡⲟⲧⲟⲩ ⲛ̅ⲧⲁⲁⲡⲁⲧⲏ. ⲁⲩⲱ ⲟⲩⲁⲣⲭⲱⲛ ⲉϫⲙ̅ⲡⲉϥϩⲙ̅ϩⲁⲗ. Ⲟⲩⲱϣϥ̅ ⲙ̅ⲡⲉⲩϫⲓⲥⲉ ϩⲛ̅ⲧϭⲓϫ ⲛ̅ⲟⲩⲥϩⲓⲙⲉ. Ⲛⲉⲣⲉⲡⲉⲕⲁⲙⲁϩⲧⲉ ⲅⲁⲣ ϣⲟⲟⲡ ⲁⲛ ⲉⲃⲟⲗ ϩⲛ̅ⲟⲩⲁϣⲏ. ⲟⲩⲇⲉ ⲛⲉⲣⲉⲧⲉⲕϭⲟⲙ ⲁⲛ ϩⲛ̅ϩⲉⲛϫⲱⲱⲣⲉ. ⲁⲗⲗⲁ ⲛ̅ⲧⲕ̅ⲡⲛⲟⲩⲧⲉ ⲛ̅ⲛⲉⲑⲃ̅ⲃⲓⲏⲩ. ⲡⲃⲟⲏⲑⲟⲥ ⲛ̅ⲛⲉⲧϭⲟϫⲃ̅. ⲡⲣⲉϥϣⲱⲡ ⲉⲣⲟϥ ⲛ̅ⲛϭⲱⲃ. ⲡⲉⲥⲕⲉⲡⲁⲥⲧⲏⲥ ⲛ̅ⲛⲉⲛⲧⲁⲩⲣ̅ⲡⲉⲩⲱⲃ̅ϣ. ⲡⲥⲱⲧⲏⲣ ⲛ̅ⲛⲉⲧⲉⲙⲛ̅ⲧⲁⲩϩⲉⲗⲡⲓⲥ ⲙ̅ⲙⲁⲩ. Ϩⲁⲓⲟ ϩⲁⲓⲟ ⲡⲛⲟⲩⲧⲉ ⲙ̅ⲡⲁⲉⲓⲱⲧ. ⲁⲩⲱ ⲡⲛⲟⲩⲧⲉ ⲛ̅ⲧⲉⲕⲗⲏⲣⲟⲛⲟⲙⲓⲁ ⲙ̅ⲡⲒⲥⲣⲁⲏⲗ. Ⲡϫⲟⲉⲓⲥ ⲛ̅ⲙ̅ⲡⲏⲩⲉ ⲙⲛ̅ⲡⲕⲁϩ. ⲡⲣⲉϥⲥⲱⲛⲧ ⲛ̅ⲙ̅ⲙⲟⲟⲩⲛ̅ⲓⲟⲟⲩⲉ. Ⲡⲣⲣⲟ ⲙ̅ⲡⲉϥⲥⲱⲛⲧ ⲧⲏⲣϥ̅ ⲥⲱⲧⲙ̅ ⲉⲡⲁⲥⲟⲡⲥ. ⲁⲩⲱ ⲛⲅ̅ϯ ⲙ̅ⲡⲁϣⲁϫⲉ ⲙⲛ̅ⲧⲁⲁⲡⲁⲧⲏ ⲉⲩϣⲱϭⲉ ⲛⲁⲩ ⲙⲛ̅ⲟⲩⲥⲁϣ. ⲛⲁⲓ ⲉⲛⲧⲁⲩϣⲟϫⲛⲉ ⲉϫⲛ̅ϩⲉⲛϩⲃⲏⲩⲉ ⲉⲩⲛⲁϣⲧ ⲉϩⲟⲩⲛ ⲉⲧⲉⲕⲇⲓⲁⲑⲏⲕⲏ ⲁⲩⲱ ⲉⲡⲉⲕⲏⲓ ⲉⲧⲟⲩⲁⲁⲃ. ⲁⲩⲱ ⲉⲡⲧⲟⲩ ⲛ̅Ⲥⲓⲱⲛ ⲡⲏⲓ ⲛ̅ⲙⲙⲁ ⲛ̅ⲁⲙⲁϩⲧⲉ ⲛ̅ⲛⲉⲕϣⲏⲣⲉ. ⲁⲩⲱ ⲉⲕⲉⲉⲓⲣⲉ ⲛ̅ⲟⲩⲥⲟⲟⲩⲛ ⲉϩⲣⲁⲓ ⲉϫⲙ̅ⲡⲉⲕϩⲉⲑⲛⲟⲥ ⲧⲏⲣϥ̅. ⲁⲩⲱ ⲉϫⲛ̅ⲧⲉⲕⲫⲩⲗⲏ ⲧⲏⲣⲥ̅. ⲉⲧⲣⲉⲩⲥⲟⲩⲛⲅ ϫⲉ ⲛ̅ⲧⲟⲕ ⲡⲉ ⲡⲛⲟⲩⲧⲉ ⲡⲛⲟⲩⲧⲉ ⲛ̅ⲧϭⲟⲙ ⲧⲏⲣⲥ̅ : ⲙⲛ̅ⲡⲁⲙⲁϩⲧⲉ. ⲁⲩⲱ ⲙⲛ̅ⲕⲉⲟⲩⲁ ⲛ̅ⲃⲗ̅ⲗⲁⲕ. ⲉϥⲣ̅ⲛⲁϣⲧⲉ ⲉⲡⲅⲉⲛⲟⲥ ⲙ̅ⲡⲒⲥⲣⲁⲏⲗ :
(10/1) Ⲁⲩⲱ ⲁⲥϣⲱⲡⲉ ⲛ̅ⲧⲉⲣⲉⲥⲟⲩⲱ ⲉⲥϫⲓϣⲕⲁⲕ ⲉϩⲣⲁⲓ ⲉⲡⲛⲟⲩⲧⲉ ⲙ̅ⲡⲒⲥⲣⲁⲏⲗ. ⲁⲩⲱ ⲁⲥϫⲱⲕ ⲉⲃⲟⲗ ⲛ̅ⲛⲉⲓϣⲁϫⲉ ⲧⲏⲣⲟⲩ ⲁⲥⲧⲱⲟⲩⲛ ϩⲓⲡⲉⲥⲏⲧ ⲁⲥⲙⲟⲩⲧⲉ ⲉⲧⲉⲥϩⲙ̅ϩⲁⲗ. ⲁⲥⲉⲓ ⲉⲡⲉⲥⲏⲧ ⲉⲡⲙⲁ ⲉϣⲁⲥϣⲱⲡⲉ ⲛ̅ϩⲏⲧϥ̅ ϩⲛ̅ⲛⲉϩⲟⲟⲩ ⲛ̅ⲛⲥⲁⲃⲃⲁⲧⲟⲛ. ⲁⲩⲱ ϩⲛ̅ⲛⲉⲥϣⲁ. Ⲁⲥϥⲓ ⲉⲃⲟⲗ ϩⲓϫⲱⲥ ⲛ̅ⲧϭⲟⲟⲩⲛⲉ ⲉⲛⲉⲥϩⲓⲱⲱⲥ. ⲁⲥⲕⲁⲁⲥ ⲕⲁϩⲏⲩ ⲛ̅ⲛϩⲟⲉⲓⲧⲉ ⲛ̅ⲧⲉⲥⲙⲛ̅ⲧⲭⲏⲣⲁ. ⲁⲥϫⲱⲕⲙ̅ ⲙ̅ⲡⲉⲥⲥⲱⲙⲁ ϩⲛ̅ⲟⲩⲙⲟⲟⲩ. ⲁⲥⲧⲁϩⲥⲥ̅ ⲛ̅ⲟⲩⲥⲟϭⲛ̅ ⲉⲛⲁⲛⲟⲩϥ. Ⲁⲥϣⲱϣ ⲙ̅ⲡϥⲱ ⲛ̅ⲧⲉⲥⲁⲡⲉ. ⲁⲥⲧⲁⲗⲟ ⲉϩⲣⲁⲓ ⲉϫⲱⲥ ⲛ̅ⲟⲩⲙⲓⲧⲣⲁ. ⲁⲥϯ ϩⲓⲱⲱⲥ ⲛ̅ⲛⲉⲥϩⲟⲓⲧⲉ ⲙ̅ⲡⲉⲥⲟⲩⲛⲟϥ ⲛⲁⲓ ⲉϣⲁⲥϭⲟⲟⲗⲉⲥ ⲙ̅ⲙⲟⲟⲩ ⲛ̅ⲛⲉϩⲟⲟⲩ ⲙ̅ⲡⲱⲛϩ ⲙ̅ⲡⲉⲥϩⲁⲓ Ⲙⲁⲛⲁⲥⲥⲏ. Ⲁⲩⲱ ⲁⲥϯ ⲛ̅ⲛⲉⲥⲥⲁⲛⲇⲁⲗⲓⲟⲛ ⲉⲛⲉⲥⲟⲩⲉⲣⲏⲧⲉ. ⲁⲥϯ ⲉⲣⲟⲥ ⲛ̅ⲛⲉⲥⲕⲗⲁⲗ. ⲙⲛ̅ⲛⲉⲥⲯⲉⲗⲓⲟⲛ. ⲙⲛ̅ⲛⲉⲥⲝⲟⲩⲣ. ⲙⲛ̅ⲛⲉⲥϭⲁϫⲉ. ⲙⲛ̅ⲡⲉⲥⲕⲟⲥⲙⲟⲥ ⲧⲏⲣϥ̅. ⲁⲩⲱ ⲁⲥⲧⲁⲙⲓⲟⲥ ⲉⲙⲁⲧⲉ ⲉⲉⲓ ⲉϩⲟⲩⲛ ϩⲛ̅ⲛⲃⲁⲗ ⲛ̅ⲛⲣⲱⲙⲉ ⲛⲓⲙ ⲉⲧⲛⲁⲩ ⲉⲣⲟⲥ.
(10/2) Ⲁⲥϯ ⲇⲉ ⲛ̅ⲧⲉⲥϩⲙ̅ϩⲁⲗ ⲛ̅ⲟⲩⲁⲥⲕⲟⲥ ⲛ̅ⲏⲣⲡ̅. ⲙⲛ̅ⲟⲩⲕⲁⲡⲯⲁⲅⲏⲥ ⲛ̅ⲛⲉϩ. ⲁⲩⲱ ⲁⲥⲙⲟⲩϩ ⲛ̅ⲟⲩⲡⲏⲣⲁ ⲛⲟⲉⲓⲧ ϩⲓⲧⲁϭ ⲛ̅ⲛⲕⲁ ⲛ̅ⲟⲩⲱⲙ. ϩⲓⲟⲉⲓⲕ ⲉⲧⲃⲏⲩ. Ⲁⲥⲧⲱϣ ⲇⲉ ⲛ̅ⲛⲉⲥϩⲛⲁⲁⲩ ⲧⲏⲣⲟⲩ ⲁⲥⲧⲁⲗⲟⲟⲩ ⲉϩⲣⲁⲓ ⲉϫⲱⲥ. ⲁⲩⲉⲓ ⲉϫⲛ̅ⲧⲡⲩⲗⲏ ⲛ̅ⲧⲡⲟⲗⲓⲥ Ⲃⲁⲓⲧⲩⲗⲟⲩⲁ. ⲁⲩϩⲉ ⲉⲞⲍⲉⲓⲁⲥ ⲉϥⲁϩⲉⲣⲁⲧϥ̅ ϩⲓϫⲱⲥ ⲙⲛ̅ⲛⲉⲡⲣⲉⲥⲃⲩⲧⲉⲣⲟⲥ ⲛ̅ⲧⲡⲟⲗⲓⲥ. Ⲭⲁⲃⲣⲓ ⲙⲛ̅Ⲭⲁⲣⲙⲉⲓ. Ⲛ̅ⲧⲉⲣⲟⲩⲛⲁⲩ ⲇⲉ ⲉⲣⲟⲥ ⲉⲁϥϣⲓⲃⲉ ⲛ̅ϭⲓⲡⲉⲥϩⲟ. ⲁⲩⲱ ⲧⲉⲥϩⲃ̅ⲥⲱ ⲉⲁⲥⲣ̅ⲕⲉⲟⲩⲉⲓ. ⲁⲩⲣ̅ϣⲡⲏⲣⲉ ⲉϩⲣⲁⲓ ⲉϫⲙ̅ⲡⲉⲥⲥⲁ ⲉⲙⲁⲧⲉ ⲉⲙⲁⲧⲉ : Ⲁⲩⲱ ⲡⲉϫⲁⲩ ⲛⲁⲥ ϫⲉ ⲉⲣⲉⲡⲛⲟⲩⲧⲉ ⲛ̅ⲛⲉⲛⲉⲓⲟⲧⲉ ⲉϥⲉⲧⲁⲁⲧⲉ ⲉⲩϩⲙⲟⲧ. ⲁⲩⲱ ⲉϥⲉϫⲱⲕ ⲉⲃⲟⲗ ⲛ̅ⲛⲉⲛⲧⲁϩⲓⲧⲟⲟⲧⲉ ⲉⲣⲟⲟⲩ. ⲉⲩϣⲟⲩϣⲟⲩ ⲛ̅ⲛϣⲏⲣⲉ ⲙ̅ⲡⲒⲥⲣⲁⲏⲗ ⲙⲛ̅ⲟⲩϫⲓⲥⲉ ⲛ̅ⲑⲒⲉⲣⲟⲩⲥⲁⲗⲏⲙ. Ⲁⲥⲟⲩⲱϣⲧ ⲇⲉ ⲙ̅ⲡⲛⲟⲩⲧⲉ. ⲡⲉϫⲁⲥ ⲛⲁⲩ ϫⲉ ⲟⲩⲉϩⲥⲁϩⲛⲉ ⲛ̅ⲥⲉⲟⲩⲱⲛ ⲛⲁⲓ ⲛ̅ⲧⲡⲩⲗⲏ ⲛ̅ⲧⲡⲟⲗⲓⲥ ⲛ̅ⲧⲁⲃⲱⲕ ⲉϫⲱⲕ ⲉⲃⲟⲗ ⲛ̅ⲛϣⲁϫⲉ ⲉⲛⲧⲁⲧⲉⲧⲛ̅ϣⲁϫⲉ ⲛⲙ̅ⲙⲁⲓ ⲛ̅ϩⲏⲧⲟⲩ. Ⲁⲩⲟⲩⲉϩⲥⲁϩⲛⲉ ⲇⲉ ⲛ̅ⲛϩⲣⲓⲣⲉ ⲉⲟⲩⲱⲛ ⲛⲁⲥ
(10/3) ⲁⲩⲉⲓⲣⲉ ϩⲓⲛⲁⲓ ⲕⲁⲧⲁⲑⲉ ⲉⲛⲧⲁⲩϫⲟⲟⲥ. Ⲁⲩⲱ ⲁⲥⲉⲓ ⲉⲃⲟⲗ ⲛ̅ϭⲓⲒⲟⲩⲇⲉⲓⲑ ⲛ̅ⲧⲟⲥ ⲙⲛ̅ⲧⲉⲥϩⲙ̅ϩⲁⲗ ⲛⲙ̅ⲙⲁⲥ. Ⲛ̅ⲛⲉⲩϭⲱϣⲧ̅ ⲇⲉ ⲛ̅ⲥⲱⲥ ⲛ̅ϭⲓⲛ̅ⲣⲱⲙⲉ ⲛ̅ⲧⲡⲟⲗⲓⲥ ϣⲁⲛⲧⲥ̅ⲉⲓ ⲉⲡⲉⲥⲏⲧ ϩⲙ̅ⲡⲧⲟⲟⲩ. ϣⲁⲛⲧⲥ̅ⲉⲓ ⲉϫⲙ̅ⲡⲁⲩⲗⲱⲛ ⲛ̅ⲥⲉⲗⲟ ⲉⲩⲛⲁⲩ ⲉⲣⲟⲥ. Ⲁⲥⲙⲟⲟϣⲉ ⲇⲉ ϩⲙ̅ⲁⲩⲗⲱⲛ ⲉⲩⲥⲟⲟⲩⲧⲛ̅:- Ⲁⲩⲧⲱⲙⲛ̅ⲧ ⲉⲣⲟⲥ ⲛ̅ϭⲓⲡϣⲟⲣⲡ̅ ⲙ̅ⲙⲁ ⲛ̅ⲣⲟⲓⲥ ⲛ̅ⲧⲉⲛⲀⲥⲥⲩⲣⲓⲟⲥ. ⲁⲩϭⲟⲡⲥ̅ ⲁⲩϫⲛⲟⲩⲥ ϫⲉ ⲉⲣⲉⲏⲡ ⲉⲛⲓⲙ ⲁⲩⲱ ⲉⲛⲧⲁⲣⲉⲉⲓ ⲧⲱⲛ : Ⲡⲉϫⲁⲥ ϫⲉ ⲁⲛⲅ̅ⲟⲩϣⲉⲉⲣⲉ ⲛ̅ⲧⲉⲛ̅Ϩⲉⲃⲣⲁⲓⲟⲥ ⲛ̅ⲧⲁⲓⲡⲱⲧ ⲙ̅ⲡⲉⲩⲙ̅ⲧⲟ ⲉⲃⲟⲗ ⲉⲧⲃⲉϫⲉ ⲥⲉⲛⲁⲧⲁⲁⲩ ⲛⲏⲧⲛ̅ ⲉⲩϩⲣⲉ. Ⲁⲛⲟⲕ ⲇⲉ ⲉⲛⲧⲁⲓⲉⲓ ⲉⲧⲱⲙⲛ̅ⲧ ⲉⲞⲗⲟⲫⲉⲣⲛⲏⲥ ⲡⲁⲣⲭⲓⲥⲧⲣⲁⲧⲏⲅⲟⲥ ⲛ̅ⲧⲉⲧⲛ̅ϭⲟⲙ. ⲉⲧⲣⲁϫⲱ ⲉⲣⲟϥ ⲛ̅ϩⲉⲛϣⲁϫⲉ ⲙ̅ⲙⲉ. ⲧⲁⲧⲥⲁⲃⲟϥ ⲉⲩϩⲓⲏ ⲧⲁⲓ ⲉⲧϥ̅ⲛⲁⲃⲱⲕ ϩⲣⲁⲓ ⲛ̅ϩⲏⲧⲥ̅ ⲛϥ̅ⲣ̅ϫⲟⲉⲓⲥ ⲉⲧⲟⲣⲓⲛⲏ ⲧⲏⲣⲥ̅. ⲛ̅ⲧⲉⲧⲙ̅ⲟⲩⲥⲁⲣⲝ̅ ⲛ̅ⲟⲩⲱⲧ ϯ ⲙ̅ⲡⲉⲥϩⲣⲟⲟⲩ ⲉⲃⲟⲗ ϩⲛ̅ⲛⲉϥⲣⲱⲙⲉ. ⲟⲩⲇⲉ ⲟⲩⲡ̅ⲛ̅ⲁ̅ ⲛ̅ⲱⲛϩ. Ⲛ̅ⲧⲉⲣⲟⲩⲥⲱⲧⲙ̅ ⲇⲉ ⲛ̅ϭⲓⲛ̅ⲣⲱⲙⲉ ⲉⲛⲉⲥϣⲁϫⲉ. ⲁⲩⲛⲁⲩ ⲉⲡⲉⲥϩⲟ ⲁϥϣⲱⲡⲉ ⲉⲩⲛⲟϭ ⲛ̅ϣⲡⲏⲣⲉ ⲙ̅ⲡⲉⲩⲙ̅ⲧⲟ ⲉⲃⲟⲗ ⲛ̅ϭⲓⲡⲉⲥⲥⲁ :
(10/4) Ⲡⲉϫⲁⲩ ⲛⲁⲥ ϫⲉ ⲁⲛⲟⲩϩⲙ̅ ⲛ̅ⲧⲟⲩⲯⲩⲭⲏ ⲉⲁⲣⲉϭⲉⲡⲏ ⲉⲉⲓ ⲉⲡⲉⲥⲏⲧ ⲉⲧⲱⲙⲛ̅ⲧ ⲉⲡⲉⲛϫⲟⲉⲓⲥ :- Ⲧⲉⲛⲟⲩ ϭⲉ ⲃⲱⲕ ⲛⲁϥ ⲉⲧⲉⲥⲕⲩⲛⲏ. ⲁⲩⲱ ⲟⲩⲛ̅ ϩⲟⲉⲓⲛⲉ ⲉⲃⲟⲗ ⲛ̅ϩⲏⲧⲛ̅ ⲛⲁⲑⲡⲟ ϣⲁⲛⲧⲟⲩⲧⲁⲁⲧⲉ ⲉⲧⲟⲟⲧϥ̅. Ⲉⲣϣⲁⲛⲁϩⲉ ⲇⲉ ⲉⲣⲁⲧⲉ ⲙ̅ⲡⲉϥⲙ̅ⲧⲟ ⲉⲃⲟⲗ ⲙ̅ⲡⲣ̅ⲣϩⲟⲧⲉ ϩⲣⲁⲓ ϩⲙ̅ⲡⲟⲩϩⲏⲧ. ⲁⲗⲗⲁ ⲧⲁⲩⲟ ⲉⲣⲟϥ ⲛ̅ⲟⲩϣⲁϫⲉ ⲁⲩⲱ ϥⲛⲁⲣ̅ⲡⲉⲧⲛⲁⲛⲟⲩϥ ⲛⲉ. Ⲁⲩⲛⲟⲩϩⲉ ⲇⲉ ⲉⲃⲟⲗ ⲛ̅ϩⲏⲧⲟⲩ ⲛ̅ϣⲉ ⲛ̅ⲣⲱⲙⲉ ⲁⲩⲗⲟϫⲧⲟⲩ ⲉⲣⲟⲥ ⲙⲛ̅ⲧⲉⲥϩⲙ̅ϩⲁⲗ ⲁⲩⲛ̅ⲧⲟⲩ ⲉⲧⲉⲥⲕⲏⲛⲏ ⲛ̅Ⲟⲗⲟⲫⲉⲣⲛⲏⲥ. Ⲁⲩⲱ ⲁⲩⲡⲱⲧ ⲛ̅ⲥⲁⲛⲉⲩⲉⲣⲏⲩ ϩⲣⲁⲓ ϩⲛ̅ⲧⲡⲁⲣⲉⲙⲃⲟⲗⲏ ⲧⲏⲣⲥ̅. ⲁⲥⲣ̅ⲥⲟⲓⲧ ⲅⲁⲣ ϩⲛ̅ⲛⲉⲩⲙⲁⲛ̅ϣⲱⲡⲉ ⲧⲏⲣⲟⲩ ⲛ̅ϭⲓⲧⲉⲥⲡⲁⲣⲣⲏⲥⲓⲁ. ⲁⲩⲱ ⲁⲩⲕⲱⲧⲉ ⲉⲣⲟⲥ ⲉⲥⲁϩⲉⲣⲁⲧⲥ̅ ⲡⲃⲟⲗ ⲛ̅ⲧⲉⲥⲕⲏⲛⲏ ⲛ̅Ⲟⲗⲟⲫⲉⲣⲛⲏⲥ ϣⲁⲛⲧⲟⲩϫⲓⲡⲟⲩⲱ ⲛⲁϥ ⲉⲧⲃⲏⲏⲧⲥ̅. Ⲁⲩⲱ ⲁⲩⲣ̅ϣⲡⲏⲣⲉ ⲉϩⲣⲁⲓ ⲉϫⲙ̅ⲡⲉⲥⲥⲁ. ⲉⲩⲣ̅ⲙⲟⲓϩⲉ ⲛ̅ⲛϣⲉⲉⲣⲉ ⲙ̅ⲡⲒⲥⲣⲁⲏⲗ ⲉⲃⲟⲗ ⲙ̅ⲙⲟⲥ. Ⲡⲉϫⲉⲡⲟⲩⲁ ⲡⲟⲩⲁ ⲛ̅ⲛⲁϩⲣⲙ̅ⲡⲉⲧϩⲓⲧⲱϥ ϫⲉ ⲛⲓⲙ ⲡⲉⲧⲛⲁⲕⲁⲧⲁⲫⲣⲟⲛⲓ ⲙ̅ⲡⲉⲓⲗⲁⲟⲥ. ⲡⲁⲓ ⲉⲟⲩⲛⲧⲁϥ ϩⲣⲁⲓ ⲛ̅ϩⲏⲧϥ̅ ⲛ̅ϩⲉⲛϩⲓⲟⲙⲉ ⲛ̅ⲧⲉⲓⲙⲓⲛⲉ. ϫⲉ ⲛⲁⲛⲟⲩⲥ ⲁⲛ ⲉϣⲱϫⲡ̅ ⲉⲃⲟⲗ ⲛ̅ϩⲏⲧⲟⲩ ⲛ̅ⲟⲩⲣⲱⲙⲉ ⲛ̅ⲟⲩⲱⲧ ⲛⲁⲓ ⲉⲩϣⲁⲛⲕⲁⲁⲩ ⲉⲩⲛ̅ϭⲟⲙ ⲙ̅ⲙⲟⲟⲩ ⲉⲑⲙ̅ⲕⲟ ⲙ̅ⲡⲕⲁϩ ⲧⲏⲣϥ̅ :
(10/5) Ⲁⲩⲉⲓ ⲇⲉ ⲉⲃⲟⲗ ⲛ̅ϭⲓⲛⲉⲧⲛ̅ⲕⲟⲧⲕ̅ ϩⲁⲧⲛ̅Ⲟⲗⲟⲫⲉⲣⲛⲏⲥ ⲙⲛ̅ⲛⲉϥϩⲙ̅ϩⲁⲗ ⲧⲏⲣⲟⲩ ⲁⲩϫⲓⲧⲥ̅ ⲉϩⲟⲩⲛ ⲉⲧⲉⲥⲕⲏⲛⲏ. Ⲁⲩⲱ ⲛⲉⲣⲉⲟⲗⲟⲫⲉⲣⲛⲏⲥ ⲛⲏϫ ⲉϫⲙ̅ⲡⲉϥϭⲗⲟϭ ϩⲙ̅ⲡⲉϥⲕⲱⲛⲱⲡⲓⲟⲛ. ⲡⲁⲓ ⲉⲧⲧⲁⲗⲏⲩ ⲉⲃⲟⲗ ϩⲛ̅ⲟⲩⲛⲟⲩⲃ ⲙⲛ̅ⲟⲩϫⲏϭⲉ. ⲙⲛ̅ⲟⲩⲥⲙⲁⲣⲁⲅⲇⲟⲥ. ⲙⲛ̅ϩⲉⲛⲱⲛⲉ ⲉⲛⲁϣⲉⲥⲟⲩⲛⲧⲟⲩ Ⲁⲩⲧⲁⲙⲟϥ ⲇⲉ ⲉⲧⲃⲏⲏⲧⲥ̅ ⲁϥⲉⲓ ⲉⲃⲟⲗ ⲉⲧⲉⲥⲕⲏⲛⲏ ⲉⲧϩⲓⲃⲟⲗ ⲉⲩϥⲓ ⲛ̅ϩⲉⲛⲗⲁⲙⲡⲁⲥ ⲛ̅ϩⲁⲧ ϩⲓϩⲏ ⲙ̅ⲙⲟϥ : Ⲛ̅ⲧⲉⲣⲉⲒⲟⲩⲇⲉⲓⲑ ⲇⲉ ⲉⲓ ⲙ̅ⲡⲉϥⲙ̅ⲧⲟ ⲉⲃⲟⲗ ⲙⲛ̅ⲛⲉϥϩⲙ̅ϩⲁⲗ ⲁⲩⲣ̅ϣⲡⲏⲣⲉ ⲧⲏⲣⲟⲩ ⲉϫⲙ̅ⲡⲥⲁ ⲙ̅ⲡⲉⲥϩⲟ. ⲁⲩⲱ ⲁⲥⲡⲁϩⲧⲥ̅ ⲉϫⲙ̅ⲡⲉⲥϩⲟ ⲁⲥⲟⲩⲱϣⲧ ⲛⲁϥ. ⲁⲩⲧⲟⲩⲛⲟⲥⲥ̅ ⲛ̅ϭⲓⲛⲉϥϩⲙ̅ϩⲁⲗ :-
(11/1) Ⲡⲉϫⲁϥ ⲛⲁⲥ ⲛ̅ϭⲓⲞⲗⲟⲫⲉⲣⲛⲏⲥ ϫⲉ ⲧⲱⲕ ⲛ̅ϩⲏⲧ ⲧⲉⲥϩⲓⲙⲉ ⲙ̅ⲡⲣ̅ⲣϩⲟⲧⲉ ϩⲣⲁⲓ ϩⲙ̅ⲡⲟⲩϩⲏⲧ. ϫⲉ ⲁⲛⲟⲕ ⲙ̅ⲡⲓⲑⲙ̅ⲕⲉⲣⲱⲙⲉ ⲉⲁϥⲣ̅ϩ̅ⲛⲁϥ ⲛ̅ⲣ̅ϩⲙ̅ϩⲁⲗ Ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲙ̅ⲡⲕⲁϩ ⲧⲏⲣϥ̅. Ⲛ̅ⲥⲁⲃⲏⲗ ⲅⲁⲣ ϫⲉ ⲁϥⲥⲟϣϥⲧ ⲛ̅ϭⲓⲡⲟⲩⲗⲁⲟⲥ ⲡⲁⲓ ⲉⲧⲟⲩⲏϩ ϩⲛ̅ⲧⲟⲣⲓⲛⲏ ⲛⲉⲓⲛⲁϥⲓ ⲁⲛ ⲡⲉ ⲙ̅ⲡⲁⲙⲉⲣⲉϩ ⲉϩⲣⲁⲓ ⲉϫⲱⲟⲩ. ⲁⲗⲗⲁ ⲛ̅ⲧⲟⲟⲩ ⲁⲩⲉⲓⲣⲉ ⲛⲁⲩ ⲛ̅ⲛⲁⲓ. Ⲧⲉⲛⲟⲩ ϭⲉ ⲁϫⲓⲥ ⲉⲣⲟⲓ ϫⲉ ⲉⲧⲃⲉⲟⲩ ⲛ̅ϩⲱⲃ ⲁⲣⲉⲡⲱⲧ ⲛ̅ⲧⲟⲟⲧⲟⲩ ⲁⲣⲉⲉⲓ ϣⲁⲣⲟⲛ. ⲛ̅ⲧⲁⲉⲓ ⲅⲁⲣ ⲉⲩⲟⲩϫⲁⲓ. Ⲧⲱⲕ ⲛ̅ϩⲏⲧ ⲧⲉⲛⲁⲱⲛϩ ϩⲣⲁⲓ ϩⲛ̅ⲧⲉⲓⲟⲩϣⲏ. ⲁⲩⲱ ⲙⲛ̅ⲛⲥⲱⲥ ⲙⲛ̅ⲡⲉⲧⲛⲁϫⲓⲧⲉ ⲅⲁⲣ ⲛ̅ϭⲟⲛⲥ. ⲁⲗⲗⲁ ⲥⲉⲛⲁⲣ̅ⲡⲉⲧⲛⲁⲛⲟⲩϥ ⲛⲉ. ⲕⲁⲧⲁⲑⲉ ⲉϣⲁⲥϣⲱⲡⲉ ⲛ̅ⲛϩⲙ̅ϩⲁⲗ ⲙ̅ⲡⲁϫⲟⲉⲓⲥ ⲡⲣ̅ⲣⲟ Ⲛⲁⲃⲟⲩⲭⲟⲇⲟⲛⲟⲥⲟⲣ:-
(11/2) Ⲡⲉϫⲁⲥ ⲛⲁϥ ⲛ̅ϭⲓⲒⲟⲩⲇⲉⲓⲑ ϫⲉ ϫⲓ ⲛ̅ⲛϣⲁϫⲉ ⲛ̅ⲧⲉⲕϩⲙ̅ϩⲁⲗ. ⲁⲩⲱ ⲙⲁⲣⲉⲧⲉⲕϩⲙ̅ϩⲁⲗ ϫⲱ ⲛ̅ⲟⲩϣⲁϫⲉ ⲙ̅ⲡⲉⲕⲙ̅ⲧⲟ ⲉⲃⲟⲗ. ⲛ̅ϯⲛⲁϫⲓϭⲟⲗ ⲅⲁⲣ ⲁⲛ ⲙ̅ⲡⲁϫⲟⲉⲓⲥ ϩⲣⲁⲓ ϩⲛ̅ⲧⲉⲓⲟⲩϣⲏ. Ⲁⲩⲱ ⲉⲕϣⲁⲛⲟⲩⲁϩⲕ̅ ⲛ̅ⲥⲁⲛ̅ϣⲁϫⲉ ⲛ̅ⲧⲉⲕϩⲙ̅ϩⲁⲗ ϩⲛ̅ⲟⲩϫⲱⲕ ⲡⲛⲟⲩⲧⲉ ⲡⲉ ⲛⲁⲉⲓⲣⲉ ⲛⲁⲕ ⲛ̅ⲟⲩϩⲱⲃ. ⲁⲩⲱ ⲛ̅ⲛⲉⲡⲁϫⲟⲉⲓⲥ ϩⲉ ⲉⲃⲟⲗ ϩⲛ̅ⲛⲉϥϩⲃⲏⲩⲉ. Ϥⲟⲛϩ ⲅⲁⲣ Ⲛⲁⲃⲟⲩⲭⲟⲇⲟⲛⲟⲥⲟⲣ ⲡⲣ̅ⲣⲟ ⲙ̅ⲡⲕⲁϩ ⲧⲏⲣϥ̅ ⲁⲩⲱ ϥⲟⲛϩ ⲛ̅ϭⲓⲡⲉϥⲁⲙⲁϩⲧⲉ ⲡⲁⲓ ⲉⲛⲧⲁϥⲧⲛ̅ⲛⲟⲟⲩⲕ ⲉⲩⲧⲁϩⲟ ⲉⲣⲁⲧϥ̅ ⲙ̅ⲯⲩⲭⲏ ⲛⲓⲙ. ϫⲉ ⲛ̅ⲣⲱⲙⲉ ⲁⲛ ⲙ̅ⲙⲁⲧⲉ ⲛⲉⲧⲟ ⲛ̅ϩⲙ̅ϩⲁⲗ ⲛⲁϥ ⲉⲧⲃⲏⲏⲧⲕ̅. ⲁⲗⲗⲁ ⲛ̅ⲕⲉⲑⲏⲣⲓⲟⲛ ⲛ̅ⲧⲥⲱϣⲉ. ⲙⲛ̅ⲛⲧⲃ̅ⲛⲟⲟⲩⲉ. ⲙⲛ̅ⲛϩⲁⲗⲁⲧⲉ ⲛ̅ⲧⲡⲉ. ⲉⲃⲟⲗ ϩⲓⲧⲛ̅ⲧⲉⲕϭⲟⲙ ⲥⲉⲛⲁⲱⲛϩ Ⲛⲁⲃⲟⲩⲭⲟⲇⲟⲛⲟⲥⲟⲣ ⲁⲩⲱ ⲡⲉϥⲏⲓ ⲧⲏⲣϥ̅. Ⲁⲛⲥⲱⲧⲙ̅ ⲅⲁⲣ ⲉⲧⲉⲕⲥⲟⲫⲓⲁ ⲙⲛ̅ⲧⲙⲛ̅ⲧⲥⲁ ⲛ̅ⲕⲟⲧⲥ̅ ⲛ̅ⲧⲉⲕⲯⲩⲭⲏ ⲛⲁⲓ ⲉⲛⲧⲁⲩϫⲟⲟⲩ ⲉⲡⲕⲁϩ ⲧⲏⲣϥ̅. ϫⲉ ⲛ̅ⲧⲟⲕ ⲙⲁⲩⲁⲁⲕ ⲡⲉⲧⲛⲁⲛⲟⲩⲕ ϩⲙ̅ⲙⲛ̅ⲧⲉⲣⲟ ⲛⲓⲙ ⲉⲕϭⲙ̅ϭⲟⲙ ϩⲉⲛⲧⲉⲕⲥⲃⲱ. ⲉⲕⲟ ⲛ̅ⲇⲩⲛⲁⲧⲟⲥ ϩⲛ̅ⲛⲉⲧϩⲏⲕ ⲉⲡⲡⲟⲗⲉⲙⲟⲥ : Ⲧⲉⲛⲟⲩ ϭⲉ ⲡϣⲁϫⲉ ⲉⲛⲧⲁⲀⲭⲓⲱⲣ ϫⲟⲟϥ ϩⲛ̅ⲧⲉⲕⲥⲟⲟⲩϩⲥ̅ ⲁⲛⲥⲱⲧⲙ̅ ⲉⲛⲉϥϣⲁϫⲉ. ⲉⲧⲃⲉϫⲉ ⲁⲩⲧⲁϩϥ ⲛ̅ϭⲓⲛ̅ⲣⲱⲙⲉ ⲛ̅Ⲃⲁⲓⲩⲗⲟⲩⲁ ⲁϥϫⲱ ⲉⲣⲟⲟⲩ ⲛ̅ϣⲁϫⲉ ⲛⲓⲙ ⲉⲛⲧⲁϥϫⲟⲟϥ ϩⲁⲧⲏⲕ :
(11/3) Ⲉⲧⲃⲉⲡⲁⲓ ϭⲉ ⲡϫⲟⲉⲓⲥ ⲡⲁϫⲟⲉⲓⲥ ⲙ̅ⲡⲣ̅ⲕⲱ ⲛ̅ⲥⲱⲕ ⲙ̅ⲡⲉϥϣⲁϫⲉ ⲁⲗⲗⲁ ⲕⲁⲁϥ ϩⲣⲁⲓ ϩⲙ̅ⲡⲉⲕϩⲏⲧ ⲉⲧⲃⲉϫⲉ ⲟⲩⲙⲉⲉ ⲡⲉ. ⲙⲉⲩϫⲓⲕⲃⲁ ⲅⲁⲣ ⲙ̅ⲡⲉⲛⲅⲉⲛⲟⲥ. ⲟⲩⲇⲉ ⲙⲉⲣⲉⲥⲏϥⲉ ϭⲙ̅ϭⲟⲙ ⲉⲣⲟⲟⲩ ⲉⲩⲧⲙ̅ⲣ̅ⲛⲟⲃⲉ ⲉⲡⲉⲩⲛⲟⲩⲧⲉ. Ϫⲉⲕⲁⲥ ϭⲉ ⲉⲛⲛⲉⲡⲁϫⲟⲉⲓⲥ ϣⲱⲡⲉ ⲉϥⲧⲥ̅ⲧⲏⲩ ⲉⲃⲟⲗ ϩⲛ̅ⲛⲉϥϩⲃⲏⲩⲉ. ⲁⲩⲱ ⲙ̅ⲡⲣ̅ⲣⲗⲁⲁⲩ ⲛ̅ϩⲱⲃ. ⲟⲩⲛ ⲟⲩⲙⲟⲩ ⲛⲁⲉⲓ ⲉϩⲣⲁⲓ ⲉϫⲱⲟⲩ ⲁⲩⲱ ⲁⲩⲛⲟⲃⲉ ⲧⲁϩⲟⲟⲩ ⲡⲁⲓ ⲉⲧⲟⲩⲛⲁϯⲛⲟⲩϭⲥ̅ ⲙ̅ⲡⲉⲩⲛⲟⲩⲧⲉ ⲛ̅ϩⲏⲧϥ̅. ϩⲙ̅ⲡⲧⲣⲉⲩⲉⲓⲣⲉ ⲛ̅ⲛⲉⲧⲉⲙⲉϣϣⲉ. Ⲉⲧⲃⲉϫⲉ ⲁⲩⲱϫⲛ̅ ⲅⲁⲣ ⲛ̅ⲧⲟⲟⲧⲟⲩ ⲛ̅ϭⲓⲉⲩϩⲣⲏⲩⲉ. ⲁⲩⲱ ⲁⲩⲥⲃⲟⲕ ⲛ̅ϭⲓⲛⲉⲩⲙⲟⲩⲛ̅ⲓⲟⲟⲩⲉ. ⲁⲩϫⲓϣⲟϫⲛⲉ ⲉⲛⲧⲟⲟⲧⲟⲩ ⲉϫⲛ̅ⲛⲉⲩⲧⲃ̅ⲛⲟⲟⲩⲉ. ⲁⲩⲱ ⲛ̅ⲕⲁ ⲛⲓⲙ ⲉⲛⲧⲁⲡⲛⲟⲩⲧⲉ ⲡⲟⲣϫⲟⲩ ⲛⲁⲩ ⲉⲃⲟⲗ ϩⲛ̅ⲛⲉϥⲛⲟⲙⲟⲥ ⲉⲧⲙ̅ⲟⲩⲟⲙⲟⲩ ⲁⲩⲙⲉⲉⲩⲉ ⲉⲟϫⲛⲟⲩ. Ⲁⲩⲱ ⲛⲁⲡⲁⲣⲭⲏ ⲙ̅ⲡⲉⲥⲟⲩⲟ ⲙⲛ̅ⲛⲣⲉⲙⲏⲧ ⲙ̅ⲡⲏⲣⲡ ⲙⲛ̅ⲡⲛⲉϩ ⲛⲁⲓ ⲉⲛⲧⲁⲩϩⲁⲣⲉϩ ⲉⲣⲟⲟⲩ ⲉⲁⲩⲧⲃ̅ⲃⲟⲟⲩ ⲛ̅ⲟⲩⲏⲏⲃ ⲉⲧⲁϩⲉⲣⲁⲧⲟⲩ ϩⲛ̅ⲑⲒⲉⲣⲟⲩⲥⲁⲗⲏⲙ. ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲛⲛⲟⲩⲧⲉ ⲁⲩⲕⲣⲓⲛⲉ ⲙ̅ⲙⲟⲟⲩ ⲉⲟϫⲛⲟⲩ. ⲛⲁⲓ ⲉⲧⲉⲙⲉϣϣⲉ ⲉⲗⲁⲁⲩ ϩⲙ̅ⲡⲗⲁⲟⲥ ⲉϫⲱϩ ⲣⲱ ⲉⲣⲟⲟⲩ ϩⲛ̅ⲛⲉⲩϭⲓϫ. Ⲁⲩϫⲛⲟⲟⲩ ⲇⲉ ⲟⲛ ⲉⲑⲒⲉⲣⲟⲩⲥⲁⲗⲏⲙ ⲉⲧⲃⲉϫⲉ ⲛ̅ⲕⲟⲟⲩⲉ ⲉⲧⲟⲩⲏϩ ⲙ̅ⲙⲁⲩ ⲁⲩⲉⲓⲣⲉ ϩⲓⲛⲁⲓ ⲉⲧⲣⲉⲩϯϩⲉ ⲛⲁⲩ ⲉⲃⲟⲗ ϩⲓⲧⲛ̅ⲛⲉϩⲉⲗⲗⲟⲓ.
(11/4) Ⲁⲩⲱ ⲥⲛⲁϣⲱⲡⲉ ⲉⲩϣⲁⲛⲙ̅ⲡⲟⲩⲟ ⲛⲁⲩ ⲛ̅ⲥⲉⲉⲓⲣⲉ ϩⲓⲛⲁⲓ. ⲥⲉⲛⲁⲧⲁⲁⲩ ⲡⲉ ⲉϩⲣⲁⲓ ⲉⲧⲟⲟⲧⲕ̅ ϩⲙ̅ⲡⲉϩⲟⲟⲩ ⲉⲧⲙ̅ⲙⲁⲩ ⲉⲩⲧⲁⲕⲟ :- Ⲉⲧⲃⲉⲡⲁⲓ ⲁⲛⲟⲕ ⲧⲉⲕϩⲙ̅ϩⲁⲗ ⲁⲓⲉⲓⲙⲉ ⲉⲛⲁⲓ ⲧⲏⲣⲟⲩ ⲁⲓⲡⲱⲧ ⲙ̅ⲡⲉⲩⲙ̅ⲧⲟ ⲉⲃⲟⲗ. ⲁⲩⲱ ⲡⲛⲟⲩⲧⲉ ⲧⲛ̅ⲛⲟⲟⲩⲧ ⲉⲉⲓⲣⲉ ⲛⲙ̅ⲙⲁⲕ ⲛ̅ϩⲉⲛϩⲃⲏⲩⲉ. ⲛⲁⲓ ⲉⲧⲉⲣⲉⲡⲕⲁϩ ⲧⲏⲣϥ̅ ⲛⲁⲡⲱϣⲥ̅ ⲉϩⲣⲁⲓ ⲉϫⲱⲟⲩ ⲛⲉⲧⲛⲁⲥⲱⲧⲙ̅ ⲉⲣⲟⲟⲩ. Ⲉⲧⲃⲉϫⲉ ⲧⲉⲕϩⲙ̅ϩⲁⲗ ⲟⲩⲣⲉϥϣⲙ̅ϣⲉⲛⲟⲩⲧⲉ ⲧⲉ. ⲉⲥϣⲙ̅ϣⲉ ⲡⲉϩⲟⲟⲩ ⲙⲛ̅ⲧⲉⲩϣⲏ ⲙ̅ⲡⲛⲟⲩⲧⲉ ⲛ̅ⲧⲡⲉ. ϯⲛⲁϭⲱ ϭⲉ ϩⲁⲧⲏⲕ ⲡⲁϫⲟⲉⲓⲥ. Ⲁⲩⲱ ⲧⲉⲕϩⲙ̅ϩⲁⲗ ⲥⲛⲁⲉⲓ ⲉⲃⲟⲗ ⲉⲡⲓⲁ ⲕⲁⲧⲁⲟⲩϣⲏ ⲧⲁϣⲗⲏⲗ ⲉϩⲣⲁⲓ ⲉⲡⲛⲟⲩⲧⲉ ⲛ̅ⲧⲡⲉ. ⲛϥ̅ⲧⲁⲙⲟⲓ ϫⲉ ⲛ̅ⲧⲁⲩⲣ̅ⲛⲟⲃⲉ ⲛ̅ⲧⲛⲁⲩ ⲧⲁⲉⲓ ⲧⲁⲙ̅ⲟⲩⲱ ⲛⲁⲕ ⲛⲅ̅ⲉⲓ ⲉⲃⲟⲗ ⲙⲛ̅ⲧⲉⲕϭⲟⲙ ⲧⲏⲣⲥ̅. ⲛ̅ⲧⲉⲧⲙ̅ⲗⲁⲁⲩ ⲁϩⲉⲣⲁⲧϥ̅ ⲉⲣⲟⲕ ⲉⲃⲟⲗ ⲛ̅ϩⲏⲧⲟⲩ. ⲁⲩⲱ ϯⲛⲁⲛ̅ⲧⲕ̅ ⲉⲃⲟⲗ ϩⲛ̅ⲧⲙⲏⲧⲉ ⲛ̅ϯⲒⲟⲩⲇⲁⲓⲁ ϣⲁⲛⲧⲕ̅ⲉⲓ ⲉϫⲛ̅ⲑⲒⲉⲣⲟⲩⲥⲁⲗⲏⲙ. ⲧⲁⲕⲱ ⲙ̅ⲡⲉⲕⲧⲟϭⲥ̅ ϩⲛ̅ⲧⲉⲥⲙⲏⲧⲉ ⲛⲅ̅ⲛ̅ⲧⲟⲩ ⲛ̅ⲑⲉ ⲛ̅ϩⲉⲛⲉⲥⲟⲟⲩ ⲉⲙⲛ̅ⲧⲟⲩϣⲱⲥ ⲙ̅ⲙⲁⲩ. ⲁⲩⲱ ⲙⲛ̅ⲟⲩⲟⲩϩⲟⲣ ⲛⲁϯϩⲣⲟⲟⲩ ϩⲙ̅ⲡⲉϥⲗⲁⲥ ⲙ̅ⲡⲉⲕⲙ̅ⲧⲟ ⲉⲃⲟⲗ. ϫⲉ ⲛⲁⲓ ⲁⲩϫⲟⲟⲩ ⲉⲣⲟⲓ. ⲁⲩⲱ ⲁⲩⲧⲁⲙⲟⲓ ⲉⲣⲟⲟⲩ ⲕⲁⲧⲁⲡⲁϣⲣ̅ⲡ̅ⲥⲟⲟⲩⲛ ⲁⲩⲧⲛ̅ⲛⲟⲟⲩⲧ ⲉϫⲟⲟⲩ ⲉⲣⲟⲕ :-
(11/5) Ⲁⲛⲉⲥϣⲁϫⲉ ⲇⲉ ⲣ̅ⲁⲛⲁϥ ⲙ̅ⲡⲙ̅ⲧⲟ ⲉⲃⲟⲗ ⲛ̅Ⲟⲗⲟⲫⲉⲣⲛⲏⲥ. ⲁⲩⲱ ⲙ̅ⲡⲉⲙ̅ⲧⲟ ⲉⲃⲟⲗ ⲛ̅ⲛⲉϥϩⲙ̅ϩⲁⲗ ⲧⲏⲣⲟⲩ. Ⲁⲩⲣ̅ϣⲡⲏⲣⲉ ⲉϩⲣⲁⲓ ⲉϫⲛ̅ⲧⲉⲥⲥⲟⲫⲓⲁ. ⲡⲉϫⲁⲩ ϫⲉ ⲙⲛ̅ⲥϩⲓⲙⲉ ⲛ̅ⲧⲉⲓⲙⲓⲛⲉ ϫⲓⲛⲛ̅ϫⲱϥ ⲙ̅ⲡⲕⲁϩ. ϩⲣⲁⲓ ϩⲙ̅ⲡⲥⲁ ⲙ̅ⲡⲉⲥϩⲟ ⲁⲩⲱ ϩⲛ̅ⲧⲙⲛ̅ⲧⲣⲙ̅ⲛ̅ϩⲏⲧ ⲛ̅ⲛⲉⲥϣⲁϫⲉ : Ⲁⲩⲱ ⲡⲉϫⲁϥ ⲛⲁⲥ ⲛ̅ϭⲓⲞⲗⲟⲫⲉⲣⲛⲏⲥ ϫⲉ ⲁⲡⲛⲟⲩⲧⲉ ⲣ̅ⲟⲩⲡⲉⲧⲛⲁⲛⲟⲩϥ ⲉⲁϥⲧⲛ̅ⲛⲟⲟⲩⲧⲉ ϩⲓϩⲏ ⲙ̅ⲡⲗⲁⲟⲥ. ⲉⲧⲣⲉϣⲱⲡⲉ ϩⲣⲁⲓ ϩⲛ̅ⲛⲉⲛϭⲓϫ ⲉⲩⲁⲙⲁϩⲧⲉ ϩⲣⲁⲓ ⲇⲉ ϩⲛ̅ⲛⲉⲛⲧⲁⲩⲥⲱϣϥ̅ ⲙ̅ⲡⲁϫⲟⲉⲓⲥ ⲉⲩⲧⲁⲕⲟ. Ⲧⲉⲛⲟⲩ ϭⲉ ⲛ̅ⲧⲟ ⲛⲉⲥⲱ ϩⲣⲁⲓ ϩⲙ̅ⲡⲟⲩⲉⲓⲛⲉ. ⲁⲩⲱ ⲛⲁⲛⲟⲩ ϩⲣⲁⲓ ϩⲛ̅ⲟⲩϣⲁϫⲉ ϫⲉ ⲉⲣϣⲁⲛⲉⲓⲣⲉ ⲕⲁⲧⲁⲑⲉ ⲉⲛⲧⲁϣⲁϫⲉ. ⲡⲟⲩⲛⲟⲩⲧⲉ ⲡⲉⲧⲛⲁϣⲱⲡⲉ ⲛⲁⲓ ⲛ̅ⲛⲟⲩⲧⲉ. ⲁⲩⲱ ⲛ̅ⲧⲟ ⲧⲉⲛⲁϩⲙⲟⲟⲥ ϩⲙ̅ⲡⲏⲓ ⲙ̅ⲡⲣ̅ⲣⲟ Ⲛⲁⲃⲟⲩⲭⲟⲇⲟⲛⲟⲥⲟⲣ. ⲛ̅ⲧⲉϣⲱⲡⲉ ⲉⲣⲟ ⲡⲥⲟⲉⲓⲧ ⲡⲁⲣⲁⲕⲁϩ ⲧⲏⲣϥ̅ :
(12/1) Ⲁϥⲟⲩⲉϩⲥⲁϩⲛⲉ ⲇⲉ ⲉⲧⲣⲉⲩϫⲓⲧⲥ̅ ⲉϩⲟⲩⲛ ⲉⲡⲙⲁ ⲉϣⲁⲩⲕⲱ ⲛ̅ϩⲏⲧϥ̅ ⲛ̅ⲛⲉϥϩⲛⲟⲩ ⲛ̅ϩⲁⲧ. ⲁⲩⲱ ⲁϥϫⲟⲟⲥ ⲉⲕⲱ ϩⲁⲣⲱⲥ ⲉⲃⲟⲗ ϩⲛ̅ⲛϭⲓ ⲛ̅ⲟⲩⲟⲟⲙ ⲉϣⲁⲩⲧⲁⲙⲓⲟⲟⲩ ⲛⲁϥ. ⲁⲩⲱ ⲉⲥⲱ ⲉⲃⲟⲗ ϩⲙ̅ⲡⲉϥⲏⲣⲡ̅. Ⲡⲉϫⲁⲥ ⲛ̅ϭⲓⲒⲟⲩⲇⲉⲓⲑ ϫⲉ ⲛ̅ϯⲛⲁⲟⲩⲱⲙ ⲁⲛ ⲉⲃⲟⲗ ⲛ̅ϩⲏⲧⲟⲩ. ϫⲉⲕⲁⲥ ⲛ̅ⲛⲉϥϣⲱⲡⲉ ⲉⲩϫⲣⲟⲡ ⲁⲗⲗⲁ ⲉⲩⲛⲁⲥⲁϩⲛⲉ ⲛⲁⲓ ⲉⲃⲟⲗ ϩⲛ̅ⲛⲉⲧⲟⲩⲏϩ ⲛ̅ⲥⲱⲓ : Ⲡⲉϫⲁϥ ⲛⲁⲥ ⲛ̅ϭⲓⲞⲗⲟⲫⲉⲣⲛⲏⲥ ϫⲉ ⲉϣⲱⲡⲉ ϭⲉ ⲉⲩϣⲁⲛⲱϫⲛ̅ ⲛ̅ϭⲓⲛⲉⲧⲛ̅ⲙⲙⲉ ⲉⲛⲛⲁⲉⲓⲛⲉ ⲧⲱⲛ ⲉϥⲉⲓⲛⲉ ⲙ̅ⲙⲟⲟⲩ ⲉϯ ⲛⲁ. ⲙⲛ̅ⲟⲩⲟⲛ ⲅⲁⲣ ⲙ̅ⲙⲟⲛ ⲉⲃⲟⲗ ϩⲙ̅ⲡⲟⲩⲅⲉⲛⲟⲥ. Ⲡⲉϫⲁⲥ ⲛⲁϥ ⲛ̅ϭⲓⲒⲟⲩⲇⲉⲓⲑ ϫⲉ ⲥⲟⲛϩ ⲛ̅ϭⲓⲧⲉⲕⲯⲩⲭⲏ ⲡⲁϫⲟⲉⲓⲥ. ϫⲉ ⲛ̅ⲧⲉⲕϩⲙ̅ϩⲁⲗ ⲛⲁϫⲟ ⲉⲃⲟⲗ ⲁⲛ ⲛ̅ⲛⲉⲧⲛ̅ⲙⲙⲁⲓ ϣⲁⲛϯⲉⲓⲣⲉ ϩⲛ̅ⲧⲁϭⲓϫ ⲛ̅ⲛⲉⲛⲧⲁⲓϣⲟϫⲛⲉ ⲉⲣⲟⲟⲩ :
(12/2) Ⲁⲩⲛ̅ⲧⲥ̅ ⲇⲉ ⲛ̅ϭⲓⲛ̅ϩⲙ̅ϩⲁⲗ ⲛ̅Ⲟⲗⲟⲫⲉⲣⲛⲏⲥ ⲉⲧⲉⲥⲕⲏⲛⲏ ⲁⲥⲱⲃϣ̅ ϣⲁⲧⲡⲁϣⲉ ⲛ̅ⲧⲉⲩϣⲏ. ⲁⲥⲧⲱⲟⲩⲛ ⲇⲉ ⲉϩⲟⲩⲛ ϩⲛ̅ⲧⲟⲩⲣ̅ϣⲉ ⲛ̅ϩⲧⲟⲟⲩⲉ. ⲁⲥϫⲟⲟⲩ ϣⲁⲞⲗⲟⲫⲉⲣⲛⲏⲥ ⲉⲥϫⲱ ⲙ̅ⲙⲟⲥ. ϫⲉ ⲙⲁⲣⲉⲡⲁϫⲟⲉⲓⲥ ⲟⲩⲉϩⲥⲁϩⲛⲉ ⲉⲧⲣⲉⲩⲕⲱ ⲛ̅ⲧⲉⲕϩⲙ̅ϩⲁⲗ ⲉⲃⲱⲕ ⲉⲃⲟⲗ ⲉϣⲗⲏⲗ. Ⲁⲩⲱ ⲁϥⲟⲩⲉϩⲥⲁϩⲛⲉ ⲛ̅ϭⲓⲞⲗⲟⲫⲉⲣⲛⲏⲥ ⲛⲉϥⲣⲉϥⲣⲟⲓⲥ ⲉⲧⲙ̅ⲕⲱⲗⲩ ⲙ̅ⲙⲟⲥ. ⲁⲩⲱ ⲁⲥϭⲱ ϩⲛ̅ⲧⲡⲁⲣⲉⲙⲃⲟⲗⲏ ⲛ̅ϣⲟⲙⲛ̅ⲧ ⲛ̅ϩⲟⲟⲩ. Ⲉϣⲁⲥⲉⲓ ⲉⲃⲟⲗ ⲕⲁⲧⲁⲟⲩϣⲏ ⲉⲡⲓⲁ ⲛ̅Ⲃⲁⲓⲧⲩⲗⲟⲩⲁ ⲛⲥ̅ϫⲟⲕⲙⲉⲥ ϩⲛ̅ⲧⲡⲁⲣⲁⲉⲙⲃⲟⲗⲏ ϩⲓϫⲛ̅ⲧⲡⲏⲅⲏ ⲙ̅ⲡⲙⲟⲟⲩ. Ⲉⲥϣⲁⲛⲉⲓ ⲇⲉ ⲉϩⲣⲁⲓ ϣⲁⲥⲥⲟⲡⲥ̅ ⲙ̅ⲡⲛⲟⲩⲧⲉ ⲙ̅ⲡⲒⲥⲣⲁⲏⲗ ⲉⲥⲟⲟⲩⲧⲛ̅ ⲛ̅ⲧⲉⲥϩⲓⲏ ⲉⲩϫⲓⲥⲉ ⲛ̅ⲛϣⲏⲣⲉ ⲙ̅ⲡⲉϥⲗⲁⲟⲥ. Ⲉⲥϣⲁⲛⲃⲱⲕ ⲇⲉ ⲉϩⲟⲩⲛ ϣⲁⲥϭⲱ ⲉⲥⲧⲃ̅ⲃⲏⲩ ϩⲛ̅ⲧⲉⲥⲕⲏⲛⲏ. ϣⲁⲛⲧⲟⲩϫⲓ ⲛⲁⲥ ⲉϩⲟⲩⲛ ⲛ̅ⲧⲉⲥⲧⲣⲟⲫⲏ ⲙ̅ⲡⲛⲁⲩ ⲛ̅ⲣⲟⲩϩⲉ :
(12/3) Ⲁⲥϣⲱⲡⲉ ⲇⲉ ⲡⲙⲉϩϥⲧⲟⲟⲩ ⲛ̅ϩⲟⲟⲩ ⲁⲞⲗⲟⲫⲉⲣⲛⲏⲥ ⲉⲓⲣⲉ ⲛ̅ⲟⲩϩⲟⲟⲡ ⲉⲛⲉϥϩⲙ̅ϩⲁⲗ ⲙⲁⲩⲁⲁⲩ ⲁⲩⲱ ⲙ̅ⲡϥ̅ⲙⲟⲩⲧⲉ ⲉⲗⲁⲁⲩ ⲉⲧⲉⲭⲣⲓⲁ ⲛ̅ⲛⲉⲧϩⲓϫⲛ̅ⲛⲉⲭⲣⲓⲁ : Ⲡⲉϫⲁϥ ⲇⲉ ⲛ̅Ⲃⲁⲅⲱⲁⲥ ⲡⲉϥⲥⲓⲟⲩⲣ ⲡⲉⲧϩⲓϫⲛ̅ⲛⲉϥⲛ̅ⲛⲕⲁ ⲧⲏⲣⲟⲩ. ϫⲉ ⲃⲱⲕ ⲛⲅ̅ⲡⲓⲑⲉ ⲛ̅ⲧⲉⲓⲥϩⲓⲙⲉ ⲛ̅Ϩⲉⲃⲣⲁⲓⲁ. ⲧⲁⲓ ⲉⲧϩⲁⲧⲏⲕ ⲉⲧⲣⲉⲥⲉⲓ ϣⲁⲣⲟⲛ ⲛⲥ̅ⲟⲩⲱⲙ ⲛⲥ̅ⲥⲱ ⲛⲙ̅ⲙⲁⲛ. ⲉⲓⲥ ϩⲏⲏⲧⲉ ⲅⲁⲣ ⲟⲩϣⲓⲡⲉ ⲙ̅ⲡⲉⲛϩⲟⲡⲉ ⲉⲛϣⲁⲛⲕⲱ ⲛ̅ⲥⲱⲛ ⲛ̅ⲟⲩⲥϩⲓⲙⲉ ⲛ̅ⲧⲉⲓⲙⲓⲛⲉ ⲉⲙⲉⲛϣⲁϫⲉ ⲛⲙ̅ⲙⲁⲥ. ϫⲉ ⲉⲛϣⲁⲛⲧⲙ̅ⲥⲉⲕⲧⲁⲓ ⲛⲁⲛ ⲥⲉⲛⲁⲥⲱⲃⲉ ⲡⲉ ⲛ̅ⲥⲱⲛ : Ⲁⲩⲱ ⲁϥⲉⲓ ⲉⲃⲟⲗ ⲛ̅ϭⲓⲂⲁⲅⲱⲁⲥ ⲛ̅ⲛⲁϩⲣⲙ̅ⲡϩⲟ ⲛ̅Ⲟⲗⲟⲫⲉⲣⲛⲏⲥ. ⲁϥⲉⲓ ⲉϩⲟⲩⲛ ϣⲁⲣⲟⲥ. ⲡⲉϫⲁϥ ϫⲉ ⲙ̅ⲡⲣ̅ⲧⲣⲉⲥϫⲛⲁⲁⲩ ⲛ̅ϭⲓⲧⲉⲓϣⲉⲉⲣⲉ ϣⲏⲙ ⲉⲧⲛⲁⲛⲟⲩⲥ ⲉⲉⲓ ϣⲁⲡⲁϫⲟⲉⲓⲥ. ⲉϫⲓⲉⲟⲟⲩ ⲉⲃⲟⲗ ϩⲓⲧⲟⲟⲧϥ̅ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲉⲧⲉⲛⲟⲩϥ ⲛⲉ. ⲁⲩⲱ ⲛ̅ⲧⲉⲥⲱ ⲛⲙ̅ⲙⲁⲛ ⲛ̅ⲟⲩⲏⲣⲡ̅ ⲉⲩⲟⲩⲛⲟϥ. ⲛ̅ⲧⲉϣⲱⲡⲉ ϩⲣⲁⲓ ϩⲙ̅ⲡⲟⲟⲩ ⲛ̅ⲑⲉ ⲛ̅ⲩⲟⲉⲓ ⲛ̅ⲛϣⲉⲉⲣⲉ ⲛ̅ⲛⲀⲥⲥⲟⲩⲣ. ⲛⲁⲓ ⲉⲧⲁϩⲉⲣⲁⲧⲟⲩ ϩⲙ̅ⲡⲏⲓ ⲛ̅Ⲛⲁⲃⲟⲩⲭⲟⲇⲟⲛⲟⲥⲟⲣ : Ⲡⲉϫⲁⲥ ⲛⲁϥ ⲛ̅ϭⲓⲒⲟⲩⲇⲉⲓⲑ ϫⲉ ⲁⲛⲅ̅ ⲛⲓⲙ ⲁⲛⲟⲕ ϫⲉ ⲉⲓⲉⲟⲩⲱϩⲙ̅ ⲙ̅ⲡⲁϫⲟⲉⲓⲥ. ϫⲉ ϩⲱⲃ ⲛⲓⲙ ⲉⲧⲛⲁϣⲱⲡⲉ ⲉⲩⲣ̅ⲁⲛⲁⲩ ⲛ̅ⲛⲉϥⲃⲁⲗ ϯⲛⲁϭⲉⲡⲏ ⲛ̅ⲧⲁⲁⲩ. ⲁⲩⲱ ⲡⲁⲓ ⲉⲩⲧⲉⲗⲏⲗ ϣⲁⲡⲉϩⲟⲟⲩ ⲙ̅ⲡⲁⲙⲟⲩ :
(12/4) Ⲁⲥⲧⲱⲛⲥ̅ ⲇⲉ ⲁⲥⲕⲟⲥⲙⲓ ⲙ̅ⲙⲟⲥ ϩⲛ̅ⲧⲉⲥϩⲃ̅ⲥⲱ. ⲁⲩⲱ ϩⲙ̅ⲡⲕⲟⲥⲙⲟⲥ ⲧⲏⲣϥ̅ ⲛ̅ⲧⲉⲥⲙⲛ̅ⲧⲥϩⲓⲙⲉ ⲁⲧⲉⲥϩⲙ̅ϩⲁⲗ ⲙⲟⲟϣⲉ ϩⲏⲧⲥ̅. ⲁⲩⲡⲱⲣϣ̅ ϩⲁⲣⲟⲥ ⲉϫⲙ̅ⲡⲕⲁϩ ⲙ̅ⲡⲙ̅ⲧⲟ ⲉⲃⲟⲗ ⲛ̅Ⲟⲗⲟⲫⲉⲣⲛⲏⲥ ⲛ̅ⲛⲉⲡⲣⲏϣ ⲛ̅ⲁⲓ ⲉⲛⲧⲁⲩϫⲓⲧⲟⲩ ⲛ̅ⲧⲛ̅Ⲃⲁⲅⲱⲁⲥ ⲉⲡⲉⲥⲙⲁ ⲉϣⲁⲥϭⲱ ⲛ̅ϩⲏⲧϥ̅ ⲙ̅ⲙⲏⲛⲉ ⲉⲧⲣⲉⲥⲛⲟϫⲥ̅ ⲉϩⲣⲁⲓ ⲉϫⲱⲟⲩ ⲉⲛⲥ̅ⲟⲩⲱⲙ : Ⲁⲥⲃⲱⲕ ⲇⲉ ⲉϩⲟⲩⲛ ⲛ̅ϭⲓⲒⲟⲩⲇⲉⲓⲑ ⲁⲥⲛⲟϫⲥ̅ ⲁⲩⲱ ⲁⲡϩⲏⲧ ⲛ̅Ⲟⲗⲟⲫⲉⲣⲛⲏⲥ ⲡⲱϣⲥ̅ ⲉϩⲣⲁⲓ ⲉϫⲱⲥ ⲁⲩⲱ ⲁⲧⲉϥⲯⲩⲭⲏ ⲕⲓⲙ. ⲁϥⲉⲡⲓⲑⲩⲙⲓ ⲅⲁⲣ ⲉⲙⲁⲧⲉ ⲉϣⲱⲡⲉ ⲛⲙ̅ⲙⲁⲥ. ⲁⲩⲱ ⲛ̅ⲛⲉϥϭⲱⲣϭ̅ ⲉⲩⲟⲩⲟⲉⲓϣ ⲉⲧⲣⲉϥⲣ̅ϩⲁⲗ ⲙ̅ⲙⲟⲥ ϫⲓⲛⲙ̅ⲡⲉϩⲟⲟⲩ ⲉⲛⲧⲁϥⲛⲁⲩ ⲉⲣⲟⲥ : Ⲡⲉϫⲁϥ ⲛⲁⲥ ⲛ̅ϭⲓⲞⲗⲟⲫⲉⲣⲛⲏⲥ ϫⲉ ⲥⲱ ⲛⲧⲉϣⲱⲡⲉ ⲛⲙ̅ⲙⲁⲛ ⲉⲩⲟⲩⲛⲟϥ : Ⲡⲉϫⲁⲥ ⲛ̅ϭⲓⲒⲟⲩⲇⲉⲓⲑ ϫⲉ ϯⲛⲁⲥⲱ ⲡⲁϫⲟⲉⲓⲥ. ϫⲉ ⲁϥⲁⲓⲁⲓ ⲛ̅ϩⲏⲧ ⲙ̅ⲡⲟⲟⲩ ⲛ̅ϭⲓⲡⲁⲱⲛϩ ⲉϩⲟⲩⲉⲛⲉϩⲟⲟⲩ ⲧⲏⲣⲟⲩ ⲙ̅ⲡⲁϫⲡⲟ : Ⲁⲥϫⲓ ⲇⲉ ⲁⲥⲟⲩⲱⲙ ⲁⲩⲱ ⲁⲥⲥⲱ ⲙ̅ⲡⲉϥⲙ̅ⲧⲟ ⲉⲃⲟⲗ ⲛ̅ⲛⲧⲁⲧⲉⲥϩⲙ̅ϩⲁⲗ ⲥⲃ̅ⲧⲱⲟⲩ ⲛⲁⲥ :
(12/5) Ⲁⲩⲱ ⲁϥⲟⲩⲛⲟϥ ⲛ̅ϭⲓⲞⲗⲟⲫⲉⲣⲛⲏⲥ ⲉⲃⲟⲗ ⲙ̅ⲙⲟⲥ. ⲁⲩⲱ ⲁϥⲥⲱ ⲛ̅ⲟⲩⲏⲣⲡ̅ ⲉⲛⲁϣⲱϥ ⲉⲙⲁⲧⲉ. ⲡⲁⲓ ⲉⲧⲉⲙ̅ⲡϥ̅ⲥⲟⲟϥ ⲉⲛⲉϩ ⲛ̅ⲟⲩϩⲟⲟⲩ ⲛ̅ⲟⲩⲱⲧ ϫⲓⲛⲡⲉϩⲟⲟⲩ ⲉⲛⲧⲁⲩϫⲡⲟϥ :
(13/1) Ⲛ̅ⲧⲉⲣⲉⲣⲟⲩϩⲉ ⲇⲉ ϣⲱⲡⲉ ⲁⲩϭⲉⲡⲏ ⲛ̅ϭⲓⲛⲉϥϩⲙ̅ϩⲁⲗ ⲉⲙ̅ⲧⲟⲛ ⲙ̅ⲙⲟⲟⲩ. ⲁⲩⲱ Ⲃⲁⲅⲱⲁⲥ ⲁϥϣⲱⲧⲙ̅ ⲛ̅ⲧⲉⲥⲕⲏⲛⲏ ϩⲓⲃⲟⲗ. ⲁϥϣⲧⲁⲙ ⲉⲣⲛ̅ⲛⲉⲧⲁϩⲉⲣⲁⲧⲟⲩ ⲛ̅ⲛⲁϩⲣⲙ̅ⲡⲉϥϫⲟⲉⲓⲥ. ⲁⲩⲃⲱⲕ ⲉⲛⲉⲩⲙⲁ ⲛ̅ⲛⲕⲟⲧⲕ̅. ⲛ̅ⲛⲉⲁⲩϩⲓⲥⲉ ⲅⲁⲣ ⲧⲏⲣⲟⲩ ⲡⲉ ⲉⲧⲃⲉϫⲉ ⲁⲡϩⲟⲟⲡ ϣⲱ ⲡⲉ ⲉⲩⲛⲟϭ. Ⲁⲥϣⲱϫⲡ̅ ⲇⲉ ⲙⲁⲩⲁⲁⲥ ⲛ̅ϭⲓⲒⲟⲩⲇⲉⲓⲑ ϩⲛ̅ⲧⲉⲥⲕⲏⲛⲏ ⲁⲩⲱ Ⲟⲗⲟⲫⲉⲣⲛⲏⲥ ⲁϥϣⲣ̅ⲡ̅ⲛⲟϫϥ̅ ⲉϫⲙ̅ⲡⲉϥϭⲗⲟϭ ⲉⲛⲉⲁⲡⲏⲣⲡ ⲅⲁⲣ ⲡⲉ ϩⲣⲟϣ ⲉϩⲣⲁⲓ ⲉϫⲱϥ : Ⲓⲟⲩⲇⲉⲓⲑ ⲇⲉ ⲁⲥϣⲁϫⲉ ⲙⲛ̅ⲧⲉⲥϩⲙ̅ϩⲁⲗ ⲉⲧⲣⲉⲥⲁϩⲉⲣⲁⲧⲥ̅ ⲡⲃⲟⲗ ⲙ̅ⲡⲉⲥⲕⲟⲓⲇⲱⲛ. ⲛⲥ̅ϯϩⲧⲏⲥ ⲉⲧⲉϩⲓⲏ ⲛ̅ⲉⲓ ⲉⲃⲟⲗ ⲕⲁⲧⲁⲑⲉ ⲙ̅ⲙⲏⲛⲉ. ⲁⲥϫⲟⲟⲥ ⲅⲁⲣ ϫⲉ ⲉⲓⲛⲁⲃⲱⲕ ⲉⲃⲟⲗ ⲉϣⲗⲏⲗ. ⲁⲩⲱ ⲁⲥϣⲁϫⲉ ⲙⲛ̅Ⲃⲁⲅⲱⲁⲥ ⲕⲁⲧⲁⲛⲉⲓϣⲁϫⲉ. ⲁⲩⲃⲱⲕ ⲇⲉ ⲧⲏⲣⲟⲩ ⲙ̅ⲡⲉⲩⲙ̅ⲧⲟ ⲉⲃⲟⲗ. ⲁⲩⲱ ⲙ̅ⲡⲉⲗⲁⲁⲩ ϣⲱϫⲡ̅ ϩⲙ̅ⲡⲕⲟⲓⲇⲱⲛ ϫⲓⲛⲟⲩⲕⲟⲩⲓ ϣⲁϩⲣⲁⲓ ⲉⲩⲛⲟϭ : Ⲁⲥⲁϩⲉ ⲇⲉ ⲉⲣⲁⲧⲥ̅ ⲛ̅ϭⲓⲒⲟⲩⲇⲉⲓⲑ ϩⲁⲧⲙ̅ⲡⲉϥⲙⲁⲛ̅ⲛ̅ⲕⲟⲧⲕ̅. ⲡⲉϫⲁⲥ ϩⲣⲁⲓ ϩⲙ̅ⲡⲉⲥϩⲏⲧ ϫⲉ Ⲡϫⲟⲉⲓⲥ ⲡⲛⲟⲩⲧⲉ ⲛ̅ϭⲟⲙ ⲛⲓⲙ. Ϭⲱϣⲧ ⲉϩⲣⲁⲓ ⲉϫⲛ̅ⲛⲉϩⲃⲏⲩⲉ ⲛ̅ⲛⲁϭⲓϫ ϩⲣⲁⲓ ϩⲛ̅ⲧⲉⲓⲟⲩⲛⲟⲩ ⲉⲩϫⲓⲥⲉ ⲛ̅ⲑⲒⲉⲣⲟⲩⲥⲁⲗⲏⲙ.
(13/2) ϫⲉ ⲡⲉⲟⲩⲟⲉⲓϣ ⲡⲉ ⲡⲁⲓ ⲧⲉⲛⲟⲩ ⲉϯⲧⲟⲟⲧⲥ̅ ⲛ̅ⲧⲉⲕⲕⲗⲏⲣⲟⲛⲟⲙⲓⲁ ⲉⲉⲓⲣⲉ ⲙ̅ⲡⲉⲛⲧⲁⲓϩⲓⲧⲟⲟⲧ ⲉⲣⲟϥ ⲉⲩⲟⲩⲱϣϥ̅ ⲛ̅ⲛϫⲁϫⲉ ⲉⲛⲧⲁⲩⲧⲱⲟⲩⲛ ⲉϩⲣⲁⲓ ⲉϫⲱⲛ. Ⲁⲥϯⲡⲉⲥⲟⲩⲟⲓ ⲇⲉ ⲉⲡⲕⲁⲛⲱⲛ ⲙ̅ⲡⲉϭⲗⲟϭ ⲡⲁⲓ ⲉⲧⲧⲣⲁϫⲱϥ ⲛ̅Ⲟⲗⲟⲫⲉⲣⲛⲏⲥ. ⲁⲥⲧⲱⲕ ⲙ̅ⲡⲉϥⲁⲕⲓⲛⲁⲕⲏⲥ ⲉⲧⲛⲙ̅ⲙⲁϥ ⲁⲥϩⲱⲛ ⲉϩⲟⲩⲛ ⲉⲡⲉϥϭⲗⲟϭ ⲁⲥⲁⲙⲁϩⲧⲉ ⲙ̅ⲡϥⲱ ⲛ̅ⲧⲉϥⲁⲡⲉ. Ⲡⲉϫⲁⲥ ϫⲉ ϯϭⲟⲙ ⲛⲁⲓ ⲡⲛⲟⲩⲧⲉ ⲙ̅ⲡⲒⲥⲣⲁⲏⲗ ϩⲣⲁⲓ ϩⲙ̅ⲡⲟⲟⲩ ⲛ̅ϩⲟⲟⲩ. ⲁⲥⲣⲁϩⲧϥ̅ ⲉⲡⲉϥⲙⲁⲕϩ ⲛ̅ⲥⲟⲡ ⲥⲛⲁⲩ ϩⲣⲁⲓ ϩⲛ̅ⲧⲉⲥϭⲟⲙ ⲁⲥϥⲓⲧⲉϥⲁⲡⲉ. Ⲁⲥⲥⲕⲟⲣⲕⲣ̅ ⲙ̅ⲡⲉϥⲥⲱⲙⲁ ⲉⲃⲟⲗ ϩⲓϫⲙ̅ ⲡⲉⲡⲣⲏϣ ⲁⲥϥⲓ ⲙ̅ⲡⲕⲱⲛⲱⲡⲓⲟⲛ ⲉⲃⲟⲗ ϩⲛ̅ⲛⲉⲥⲧⲩⲗⲟⲥ. Ⲁⲩⲱ ⲙⲛ̅ⲛⲥⲁⲟⲩⲕⲟⲩϫⲓ ⲁⲥⲉⲓ ⲉⲃⲟⲗ ⲁⲥϯ ⲛ̅ⲧⲉⲥϩⲙ̅ϩⲁⲗ ⲛ̅ⲧⲁⲡⲉ ⲛ̅Ⲟⲗⲟⲫⲉⲣⲛⲏⲥ.
(13/3) ⲁⲥⲛⲟϫⲥ̅ ⲉⲧⲡⲏⲣⲁ ⲛ̅ⲛⲉⲥϭⲓ ⲛ̅ⲟⲩⲟⲟⲙ. Ⲁⲩⲉⲓ ⲉⲃⲟⲗ ⲛ̅ⲧⲥⲛ̅ⲧⲉ ϩⲓⲟⲩⲥⲟⲡ ⲕⲁⲧⲁⲡⲉⲩⲥⲱⲛⲧ ⲉϣⲗⲏⲗ. ⲁⲩⲱ ⲛ̅ⲧⲉⲣⲟⲩⲥⲁⲁⲧ ⲧⲡⲁⲣⲉⲙⲃⲟⲗⲏ. ⲁⲩⲕⲱⲧⲉ ⲉⲡⲓⲁ ⲉⲧⲙ̅ⲙⲁⲩ. ⲁⲩⲃⲱⲕ ⲉϩⲣⲁⲓ ⲉϫⲙ̅ⲡⲧⲟⲟⲩ ⲛ̅Ⲃⲁⲓⲧⲩⲗⲟⲩⲁ. ⲁⲩϩⲱⲛ ⲉϩⲟⲩⲛ ⲉⲛⲉⲥⲡⲩⲗⲏ : Ⲡⲉϫⲁⲥ ⲛ̅ϭⲓⲒⲟⲩⲇⲉⲓⲑ ⲙ̅ⲡⲟⲩⲉ ⲛ̅ⲛⲉⲧⲣⲟⲓⲥ ϩⲓϫⲛ̅ⲧⲡⲩⲗⲏ. ϫⲉ ⲁⲩⲱⲛ ⲁⲩⲱⲛ ⲛ̅ⲧⲡⲩⲗⲏ ⲡⲛⲟⲩⲧⲉ ⲛⲙ̅ⲙⲁⲛ. ⲡⲉⲛⲛⲟⲩⲧⲉ ⲉϥⲉⲉⲓⲣⲉ ⲟⲛ ⲛ̅ⲟⲩϭⲟⲙ ϩⲙ̅ⲡⲒⲥⲣⲁⲏⲗ ⲙⲛ̅ⲟⲩⲁⲙⲁϩⲧⲉ ⲟⲩⲃⲉⲛⲉⲛϫⲁϫⲉ. ⲕⲁⲧⲁⲑⲉ ⲉⲛⲧⲁϥⲉⲓⲣⲉ ϩⲙ̅ⲡⲟⲟⲩ ⲛ̅ϩⲟⲟⲩ : Ⲁⲥϣⲱⲡⲉ ⲇⲉ ⲛ̅ⲧⲉⲣⲟⲩⲥⲱⲧⲙ̅ ⲛ̅ϭⲓⲛ̅ⲣⲱⲙⲉ ⲛ̅ⲧⲉⲥⲡⲟⲗⲓⲥ ⲉⲧⲉⲥⲙⲏ. ⲁⲩϭⲉⲡⲓ ⲉⲉⲓ ⲉⲡⲉⲥⲏⲧ ⲉⲧⲡⲩⲗⲏ ⲛ̅ⲧⲉⲩⲡⲟⲗⲓⲥ. ⲉⲁⲩⲙⲟⲩⲧⲉ ⲉⲛⲉⲡⲣⲉⲥⲃⲩⲧⲉⲣⲟⲥ ⲧⲏⲣⲟⲩ ⲛ̅ⲧⲡⲟⲗⲓⲥ. ⲁⲩⲉⲓ ⲧⲏⲣⲟⲩ ⲉⲩⲡⲏⲧ ϫⲓⲛⲡⲉⲩⲕⲟⲩϫⲓ ϣⲁⲡⲉⲩⲛⲟϭ. ⲉⲧⲃⲉϫⲉ ⲛⲉⲣⲉⲡϩⲱⲃ ⲟ ⲛ̅ϣⲡⲏⲣⲉ ⲛ̅ⲛⲁϩⲣⲁⲩ ⲉⲧⲧⲣⲉⲥⲉⲓ : Ⲁⲩⲟⲩⲱⲛ ⲇⲉ ⲛ̅ⲧⲡⲩⲗⲏ ⲁⲩϣⲟⲡⲟⲩ ⲉⲣⲟⲟⲩ. ⲉⲁⲩϫⲉⲣⲟ ⲛ̅ⲟⲩⲕⲱϩⲧ ⲉⲧⲣⲉⲡⲙⲁ ⲣ̅ⲟⲩⲟⲉⲓⲛ ⲁⲩⲕⲱⲧⲉ ⲉⲣⲟⲟⲩ : Ⲛ̅ⲧⲟⲥ ⲇⲉ ⲡⲉϫⲁⲥ ⲛⲁⲩ ϩⲛ̅ⲟⲩⲛⲟϭ ⲛ̅ⲥⲙⲏ. ϫⲉ ⲥⲙⲟⲩ ⲉⲡⲛⲟⲩⲧⲉ ⲥⲙⲟⲩ. ⲥⲙⲟⲩ ⲉⲡⲛⲟⲩⲧⲉ ⲡⲁⲓ ⲉⲧⲉⲙ̅ⲡϥ̅ⲥⲁϩⲉⲡⲉϥⲛⲁ ⲉⲃⲟⲗ ⲙ̅ⲡⲏⲓ ⲙ̅ⲡⲒⲥⲣⲁⲏⲗ. ⲁⲗⲗⲁ ⲁϥⲟⲩⲱϣϥ̅ ⲙ̅ⲡⲉϫⲁϫⲉ ⲉⲃⲟⲗ ϩⲓⲧⲟⲟⲧ ϩⲣⲁⲓ ϩⲛ̅ⲧⲉⲓⲟⲩϣⲏ.
(13/4) Ⲁⲩⲱ ⲁⲥⲉⲓⲛⲉ ⲉϩⲣⲁⲓ ⲛ̅ⲧⲁⲡⲉ ⲛ̅Ⲟⲗⲟⲫⲉⲣⲛⲏⲥ ⲉⲃⲟⲗ ϩⲛ̅ⲧⲡⲏⲣⲁ ⲁⲥⲧⲥⲁⲃⲟⲥ ⲉⲣⲟⲟⲩ. ⲡⲉϫⲁⲥ ϫⲉ ⲉⲓⲥ ⲧⲁⲡⲉ ⲛ̅Ⲟⲗⲟⲫⲉⲣⲛⲏⲥ ⲡⲁⲣⲭⲓⲥⲧⲣⲁⲧⲏⲅⲟⲥ ⲛ̅ⲧϭⲟⲙ ⲛ̅ⲛⲀⲥⲥⲟⲩⲣ. ⲁⲩⲱ ⲉⲓⲥ ⲡⲉϥⲕⲱⲛⲟⲡⲓⲟⲛ ⲉⲛⲉϥⲛⲏϫ ⲉϩⲣⲁⲓ ⲉϫⲱϥ ϩⲣⲁⲓ ϩⲙ̅ⲡⲉϥϯϩⲉ ⲁⲠϫⲟⲉⲓⲥ ⲡⲁⲧⲁⲥⲥⲉ ⲙ̅ⲙⲟϥ ϩⲛ̅ⲧϭⲓϫ ⲛ̅ⲟⲩⲥϩⲓⲙⲉ. Ⲁⲩⲱ ϥⲟⲛϩ ⲛ̅ϭⲓⲠϫⲟⲉⲓⲥ ⲡⲁⲓ ⲉⲛⲧⲁϥϩⲁⲣⲉϩ ⲉⲣⲟⲓ ϩⲣⲁⲓ ϩⲛ̅ⲧⲉϩⲓⲏ ⲉⲛⲧⲁⲓⲃⲱⲕ ϩⲣⲁⲓ ⲛ̅ϩⲏⲧⲥ̅ ϫⲉ ⲁϥⲁⲡⲁⲧⲁ ⲙ̅ⲙⲟϥ ⲛ̅ϭⲓⲡⲁϩⲟ ⲉⲡⲉϥⲧⲁⲕⲟ. Ⲁⲩⲱ ⲙ̅ⲡϥ̅ⲉⲓⲣⲉ ⲛⲙ̅ⲙⲁⲓ ⲛ̅ⲟⲩⲛⲟⲃⲉ ⲉⲩϫⲱϩⲙ̅ ⲙⲛ̅ⲟⲩϣⲓⲡⲉ : Ⲁⲩⲱ ⲁϥⲡⲱϣⲥ̅ ⲛ̅ϭⲓⲡⲗⲁⲟⲥ ⲧⲏⲣϥ̅ ⲉⲙⲁⲧⲉ. ⲁⲩⲱ ⲁⲩⲡⲁϩⲧⲟⲩ ⲉϫⲙ̅ⲡⲉⲩϩⲟ ⲁⲩⲟⲩⲱϣⲧ ⲙ̅ⲡⲛⲟⲩⲧⲉ. ⲡⲉϫⲁⲩ ϩⲓⲟⲩⲥⲟⲡ ϫⲉ ⲕⲥⲙⲁⲙⲁⲁⲧ ⲡⲉⲛⲛⲟⲩⲧⲉ ⲉⲁⲕⲟⲩⲱϣϥ̅ ⲉϩⲣⲁⲓ ϩⲙ̅ⲡⲟⲟⲩ ⲛ̅ϩⲟⲟⲩ ⲛ̅ⲛⲉϫⲓϫⲉⲉⲩ ⲙ̅ⲡⲉⲕⲗⲁⲟⲥ : Ⲁⲩⲱ ⲡⲉϫⲁϥ ⲛⲁⲥ ⲛ̅ϭⲓⲞⲍⲉⲓⲁⲥ ϫⲉ ⲧⲉⲥⲙⲁⲙⲁⲁⲧ ⲛ̅ⲧⲟ ⲙ̅ⲡⲛⲟⲩⲧⲉ ⲉⲧϫⲟⲥⲉ ⲧⲁϣⲉⲉⲣⲉ ⲡⲁⲣⲁⲛⲉϩⲓⲟⲙⲉ ⲧⲏⲣⲟⲩ ⲉⲧϩⲓϫⲙ̅ⲡⲕⲁϩ. ⲁⲩⲱ ϥⲥⲙⲁⲙⲁⲁⲧ ⲛ̅ϭⲓⲠϫⲟⲉⲓⲥ ⲡⲛⲟⲩⲧⲉ ⲡⲁⲓ ⲉⲛⲧⲁϥⲥⲱⲛⲧ̅ ⲛ̅ⲙ̅ⲡⲏⲩⲉ ⲙⲛ̅ⲡⲕⲁϩ. ⲡⲁⲓ ⲉⲛⲧⲁϥⲥⲟⲩⲧⲱⲛⲉ ⲉⲡϣⲱⲱϭⲉ ⲛ̅ⲧⲁⲡⲉ ⲙ̅ⲡⲁⲣⲭⲱⲛ ⲛ̅ⲛⲉⲛϫⲁϫⲉ. Ⲉⲧⲃⲉϫⲉ ⲛ̅ⲧⲟⲩϩⲉⲗⲡⲓⲥ ⲛⲁⲱϫⲛ̅ ⲁⲛ ϩⲙ̅ⲡϩⲏⲧ ⲛ̅ⲛⲣⲱⲙⲉ ⲉⲩⲉⲓⲣⲉ ⲙ̅ⲡⲙⲉⲉⲩⲉ ⲛ̅ⲛϭⲟⲙ ⲙ̅ⲡⲛⲟⲩⲧⲉ ϣⲁⲉⲛⲉϩ :
(13/5) ⲉϭⲙ̅ⲡⲟⲩϣⲓⲛⲉ ϩⲛ̅ϩⲉⲛⲁⲅⲁⲑⲟⲛ ⲉⲧⲃⲉϫⲉ ⲙ̅ⲡⲉϯⲥⲟ ⲉⲧⲟⲩⲯⲩⲭⲏ ⲉⲧⲃⲉⲡⲉⲑⲃ̅ⲃⲓⲟ ⲙ̅ⲡⲉⲛⲅⲉⲛⲟⲥ. ⲁⲗⲗⲁ ⲁⲃⲱⲕ ⲉⲃⲟⲗ ϩⲣⲁⲓ ϩⲙ̅ⲡⲉⲛϩⲧⲟⲡ. ⲉⲁⲙⲟⲟϣⲉ ϩⲛ̅ⲟⲩⲥⲟⲟⲩⲧⲛ̅ ⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ : Ⲁⲩⲱ ⲡⲉϫⲉⲡⲗⲁⲟⲥ ⲧⲏⲣϥ̅ ϫⲉ ⲉϥⲉϣⲱⲡⲉ ⲉϥⲉϣⲱⲡⲉ.
(14/1) Ⲡⲉϫⲁⲥ ⲛⲁⲩ ⲛ̅ϭⲓⲒⲟⲩⲇⲉⲓⲑ ϫⲉ ⲥⲱⲧⲙ̅ ⲉⲣⲟⲓ ⲛⲁⲥⲛⲏⲩ ⲛ̅ⲧⲉⲧⲛ̅ϫⲓ ⲛ̅ⲧⲉⲓⲁⲡⲉ ⲛ̅ⲧⲉⲧⲛ̅ⲁϣⲧⲥ̅ ϩⲓϫⲙ̅ⲡⲙⲁ ⲛ̅ⲣⲟⲉⲓⲥ ⲙ̅ⲡⲉⲧⲛ̅ⲥⲟⲃⲧ : Ⲁⲩⲱ ⲥⲛⲁϣⲱⲡⲉ ⲉⲣϣⲁⲛϩⲧⲟⲟⲩⲉ ϣⲱⲡⲉ ⲛ̅ⲧⲉⲡⲣⲏ ⲉⲓ ⲉⲃⲟⲗ ⲉϫⲙ̅ⲡⲕⲁϩ. ⲙⲁⲣⲉⲡⲟⲩⲁ ⲡⲟⲩⲁ ⲙ̅ⲙⲱⲧⲛ̅ ϫⲓ ⲛ̅ⲛⲉϥⲥⲟⲧⲃ̅ⲉϥ ⲙ̅ⲙⲓϣⲉ. ⲛ̅ⲧⲉⲧⲛ̅ⲉⲓ ⲉⲃⲟⲗ ⲣⲱⲙⲉ ⲛⲓⲙ ⲉⲧϭⲙ̅ϭⲟⲙ ⲡⲃⲟⲗ ⲛ̅ⲧⲡⲟⲗⲓⲥ. ⲛ̅ⲧⲉⲧⲛ̅ⲕⲁⲟⲩⲁ ϩⲓϩⲏ ⲙ̅ⲙⲱⲧⲛ̅. ϩⲱⲥ ⲉⲧⲉⲧⲛⲁⲃⲱⲕ ⲉⲡⲉⲥⲏⲧ ⲉⲧⲥⲱϣⲉ ⲉⲣⲁⲧϥ̅ ⲙ̅ⲡϣⲟⲣⲡ̅ ⲙ̅ⲙⲁⲛ̅ⲣⲟⲉⲓⲥ ⲛ̅ϣⲏⲣⲉ ⲛ̅ⲛⲀⲥⲥⲟⲩⲣ. ⲁⲩⲱ ⲛⲉⲧⲛⲁⲃⲱⲕ. Ⲁⲩⲱ ⲛⲁⲓ ⲥⲉⲛⲁϫⲓ ⲛ̅ⲛⲉⲩϩⲟⲡⲗⲟⲛ ⲛ̅ⲥⲉⲡⲱⲧ ⲉϩⲣⲁⲓ ⲉⲧⲉⲩⲡⲁⲣⲁⲉⲙⲃⲟⲗⲏ. ⲛ̅ⲥⲉⲧⲟⲩⲛⲟⲥ ⲛ̅ⲛⲉⲥⲧⲣⲁⲧⲏⲅⲟⲥ ⲛ̅ⲧϭⲟⲙ ⲛ̅ⲛⲀⲥⲥⲟⲩⲣ. ⲛ̅ⲥⲉⲡⲱⲧ ϩⲓⲟⲩⲥⲟⲡ ⲉⲧⲉⲥⲕⲏⲛⲏ ⲛ̅Ⲟⲗⲟⲫⲉⲣⲛⲏⲥ. ⲁⲩⲱ ⲛ̅ⲥⲉⲛⲁϩⲉ ⲉⲣⲟϥ ⲁⲛ ⲡⲉ ⲛ̅ⲧⲉⲟⲩϩⲟⲧⲉ ϩⲉ ⲉϩⲣⲁⲓ ⲉϫⲱⲟⲩ ⲛ̅ⲥⲉⲡⲱⲧ ⲙ̅ⲡⲉⲧⲛ̅ⲙ̅ⲧⲟ ⲉⲃⲟⲗ. ⲛ̅ⲧⲉⲧⲛ̅ⲟⲩⲉϩⲧⲏⲩⲧⲛ̅ ⲛ̅ⲥⲱⲟⲩ ⲛ̅ⲧⲱⲧⲛ̅ ⲙⲛ̅ⲟⲩⲟⲛ ⲛⲓⲙ ⲉⲧⲟⲩⲏϩ ϩⲛ̅ⲛⲉⲧⲉϣⲉⲉⲩ ⲙ̅ⲡⲒⲥⲣⲁⲏⲗ. ⲛ̅ⲧⲉⲧⲛ̅ⲣⲱϩⲧ̅ ⲙ̅ⲙⲟⲟⲩ ϩⲣⲁⲓ ϩⲛ̅ⲛⲉⲩϩⲓⲟⲟⲩⲉ :
(14/2) Ⲉⲙⲡⲁⲧⲉⲧⲛ̅ⲣ̅ⲛⲁⲓ ⲇⲉ ⲙⲟⲩⲧⲉ ⲛⲁⲓ ⲉⲀⲭⲓⲱⲣ ⲡⲘⲁⲛⲓⲧⲏⲥ ϫⲉⲕⲁⲥ ⲉϥⲉⲛⲁⲩ ⲛϥ̅ⲥⲟⲩⲱⲛⲡⲉⲛⲧⲁϥⲥⲱϣϥ̅ ⲙ̅ⲡⲏⲓ ⲙ̅ⲡⲒⲥⲣⲁⲏⲗ. ⲁⲩⲱ ⲛ̅ⲧⲟϥ ⲉⲁϥⲧⲛ̅ⲛⲟⲟⲩϥ ⲛⲁⲛ ⲛ̅ⲑⲉ ⲉϩⲟⲩⲛ ⲉⲡⲙⲟⲩ : Ⲁⲩⲱ ⲁⲩⲙⲟⲩⲧⲉ ⲉⲀⲭⲓⲱⲣ ⲉⲃⲟⲗ ϩⲙ̅ⲡⲏⲓ ⲛ̅Ⲟⲍⲉⲓⲁⲥ. ⲛ̅ⲧⲉⲣϥ̅ⲉⲓ ⲇⲉ ⲁϥⲛⲁⲩ ⲉⲧⲁⲡⲉ ⲛ̅Ⲟⲗⲟⲫⲉⲣⲛⲏⲥ ϩⲛ̅ⲧϭⲓϫ ⲛ̅ⲟⲩⲣⲱⲙⲉ ⲛ̅ⲟⲩⲱⲧ ϩⲣⲁⲓ ϩⲛ̅ⲧⲥⲟⲟⲩϩⲥ̅ ⲙ̅ⲡⲗⲁⲟⲥ. ⲁϥϩⲉ ⲉϩⲣⲁⲓ ⲉϫⲙ̅ⲡⲉϥϩⲟ ⲁⲩⲱ ⲁϥⲃⲱⲗ ⲉⲃⲟⲗ ⲛ̅ϭⲓⲡⲉϥⲡ̅ⲛ̅ⲁ̅. Ⲛ̅ⲧⲉⲣⲉϥⲣ̅ⲧⲉϥϩⲉ ⲇⲉ ⲁϥⲛⲟϫϥ̅ ϩⲁⲟⲩⲉⲣⲏⲧⲉ ⲛ̅Ⲓⲟⲩⲇⲉⲓⲑ ⲁϥⲟⲩⲱϣⲧ̅ ⲙ̅ⲡⲉⲥϩⲟ : Ⲡⲉϫⲁϥ ⲛⲁⲥ ϫⲉ ⲧⲉⲥⲙⲁⲙⲁⲁⲧ ⲛ̅ⲧⲟ ϩⲙ̅ⲡⲙⲁ ⲛ̅ϣⲱⲡⲉ ⲧⲏⲣϥ̅ ⲛ̅Ⲓⲟⲩⲇⲁ. ⲁⲩⲱ ϩⲛ̅ϩⲉⲑⲛⲟⲥ ⲛⲓⲙ ⲛⲁⲓ ⲉⲩϣⲁⲛⲥⲱⲧⲙ̅ ⲉⲡⲟⲩⲣⲁⲛ ⲥⲉⲛⲁϣⲧⲟⲣⲧⲣ̅ : Ⲧⲉⲛⲟⲩ ϭⲉ ⲙⲁⲧⲁⲙⲟⲓ ⲉⲛⲉⲛⲧⲁⲁⲁⲩ ϩⲣⲁⲓ ϩⲛ̅ⲛⲉⲓϩⲟⲟⲩ. Ⲁⲥⲧⲁⲩⲟ ⲉⲣⲟϥ ⲛ̅ϭⲓⲒⲟⲩⲇⲉⲓⲑ ⲛ̅ⲧⲙⲏⲧⲉ ⲙ̅ⲡⲗⲁⲟⲥ ⲛ̅ϩⲱⲃ ⲛⲓⲙ ⲉⲛⲧⲁⲥⲁⲁⲩ. ϫⲓⲛⲙ̅ⲡⲉϩⲟⲟⲩ ⲉⲛⲧⲁⲥⲃⲱⲕ ⲉⲃⲟⲗ ϣⲁϩⲣⲁⲓ ⲉⲧⲉⲩⲛⲟⲩ ⲉⲥϣⲁϫⲉ ⲛⲙ̅ⲙⲁⲩ : Ⲛ̅ⲧⲉⲣⲥ̅ⲗⲟ ⲇⲉ ⲉⲥϣⲁϫⲉ ⲁⲡⲗⲁⲟⲥ ϯⲗⲟⲩⲗⲁⲓ ϩⲛ̅ⲟⲩⲛⲟϭ ⲛ̅ⲥⲙⲏ. ⲁⲩⲱ ⲁⲩϯ ⲛ̅ⲟⲩϩⲣⲟⲟⲩ ⲛ̅ⲟⲩⲛⲟϥ ϩⲣⲁⲓ ϩⲛ̅ⲧⲉⲩⲡⲟⲗⲓⲥ :
(14/3) Ⲛ̅ⲧⲉⲣϥ̅ⲛⲁⲩ ⲇⲉ ⲛ̅ϭⲓⲀⲭⲓⲱⲣ ⲉϩⲱⲃ ⲛⲓⲙ ⲛⲁⲓ ⲉⲛⲧⲁϥⲁⲁⲩ ⲛ̅ϭⲓⲠϫⲟⲉⲓⲥ ⲡⲛⲟⲩⲧⲉ ⲙ̅ⲡⲒⲥⲣⲁⲏⲗ. ⲁϥⲡⲓⲥⲧⲉⲩⲉ ⲉⲡⲛⲟⲩⲧⲉ ⲁⲩⲱ ⲁϥⲥⲃ̅ⲃⲉ ⲛ̅ⲧⲥⲁⲣⲝ̅ ⲛ̅ⲧⲉϥⲁⲕⲣⲟⲃⲩⲥⲧⲓⲁ ⲁϥⲟⲩⲁϩϥ̅ ⲉⲡⲏⲓ ⲙ̅ⲡⲒⲥⲣⲁⲏⲗ ϣⲁϩⲣⲁⲓ ⲉⲡⲟⲟⲩ ⲛ̅ϩⲟⲟⲩ : Ⲛ̅ⲧⲉⲣⲉϩⲧⲟⲟⲩⲉ ⲇⲉ ϣⲱⲡⲉ ⲁⲩⲉϣⲧⲧⲁⲡⲉ ⲛ̅Ⲟⲗⲟⲫⲉⲣⲛⲏⲥ ⲡⲃⲟⲗ ⲙ̅ⲡⲥⲟⲃⲧ. ⲁⲣⲱⲙⲉ ⲛⲓⲙ ϫⲓ ⲛ̅ⲛⲉϥϩⲟⲡⲗⲟⲛ ⲙ̅ⲙⲓϣⲉ ⲁⲩⲉⲓ ⲉⲃⲟⲗ ⲕⲁⲧⲁⲥⲟⲟⲩϩⲥ̅ ⲉϫⲛ̅ⲙⲙⲁ ⲛ̅ⲉⲓ ⲉϩⲣⲁⲓ ⲉⲡⲧⲟⲟⲩ : Ⲛ̅ϣⲏⲣⲉ ⲇⲉ ⲛ̅ⲛⲀⲥⲥⲟⲩⲣ ⲛ̅ⲧⲉⲣⲟⲩⲛⲁⲩ ⲉⲣⲟⲟⲩ ⲁⲩⲧⲛ̅ⲛⲟⲟⲩ ⲛ̅ⲥⲁⲛⲉⲩⲛϫⲱϫ. ⲛ̅ⲧⲟⲟⲩ ⲇⲉ ⲁⲩⲉⲓ ⲉϫⲛ̅ⲛⲉⲩⲥⲧⲣⲁⲧⲏⲅⲟⲥ ⲙⲛ̅ⲛⲉⲩⲭⲓⲗⲓⲁⲣⲭⲟⲥ. ⲁⲩⲱ ⲉϫⲛ̅ⲁⲣⲭⲱⲛ ⲛⲓⲙ ⲛ̅ⲧⲟⲟⲧⲟⲩ. Ⲁⲩⲉⲓ ⲉⲧⲉⲥⲕⲏⲛⲏ ⲛ̅Ⲟⲗⲟⲫⲉⲣⲛⲏⲥ ⲡⲉϫⲁⲩ ⲙ̅ⲡⲉⲧϣⲟⲟⲡ ⲉϩⲣⲁⲓ ⲉϫⲛ̅ⲛⲉϥⲛ̅ⲕⲁ ⲧⲏⲣⲟⲩ ϫⲉ ⲛⲉϩⲥⲉ ⲙ̅ⲡⲉⲛϫⲟⲉⲓⲥ ⲉⲧⲃⲉϫⲉ ⲁⲩⲧⲟⲗⲙⲁ ⲛ̅ϭⲓⲛ̅Ⲓⲟⲩⲇⲁⲓ ⲉⲉⲓ ⲉⲡⲉⲥⲏⲧ ⲉϫⲱⲛ ⲉⲩⲡⲟⲗⲉⲙⲟⲥ ϫⲉ ⲉⲩⲉϥⲟⲧⲛ̅ ⲉⲃⲟⲗ ⲉⲡⲧⲏⲣϥ̅ : Ⲁϥⲃⲱⲕ ⲇⲉ ⲉϩⲟⲩⲛ ⲛ̅ϭⲓⲂⲁⲅⲱⲁⲥ ⲁϥⲕⲱⲗϩ̅ ⲉⲡⲣⲟ ⲛ̅ⲧⲉⲥⲕⲏⲛⲏ. ⲉϥⲙⲉⲉⲩⲉ ⲅⲁⲣ ⲡⲉ ϫⲉ ⲛ̅ⲛⲉϥⲛ̅ⲕⲟⲧⲕ̅ ⲙⲛ̅Ⲓⲟⲩⲇⲉⲓⲑ.
(14/4) Ⲛ̅ⲧⲉⲣⲉⲧⲙ̅ⲗⲁⲁⲩ ⲇⲉ ⲥⲱⲧⲙ̅ ⲁϥⲟⲩⲱⲛ ⲁϥⲃⲱⲕ ⲉϩⲟⲩⲛ ⲉⲡⲕⲟⲓⲇⲱⲛ. ⲁϥϩⲉ ⲉⲣⲟϥ ⲉϥⲥⲕⲣ̅ⲕⲱⲣ ϩⲓϫⲛ̅ⲧⲉⲭⲗⲱⲛⲓⲥ ⲉϥⲙⲟⲟⲩⲧ. ⲁⲩⲱ ⲉⲁⲩϥⲓ ⲛ̅ⲧⲉϥⲁⲡⲉ. Ⲁϥϫⲓϣⲕⲁⲕ ⲉⲃⲟⲗ ϩⲛ̅ⲟⲩⲛⲟϭ ⲛ̅ϩⲣⲟⲟⲩ ⲙⲛ̅ⲟⲩⲣⲓⲙⲉ. ⲙⲛ̅ⲟⲩⲁϣⲁϩⲟⲙ. ⲙⲛ̅ⲟⲩⲥⲙⲏ ⲉⲥⲛⲁϣⲧ ⲁϥⲡⲱϩ ⲛ̅ⲛⲉϥϩⲟⲓⲧⲉ. Ⲁϥⲃⲱⲕ ⲉϩⲟⲩⲛ ⲉⲧⲉⲥⲕⲏⲛⲏ ⲉⲛⲉⲣⲉⲒⲟⲩⲇⲉⲓⲑ ⲛ̅ϩⲏⲧⲥ̅ ⲙ̅ⲡϥ̅ϩⲉ ⲉⲣⲟⲥ. Ⲁϥⲡⲱⲧ ⲁϥⲓ ⲉⲃⲟⲗ ⲉⲡⲗⲁⲟⲥ. ⲁϥϫⲓϣⲕⲁⲕ ⲉⲃⲟⲗ ϫⲉ ⲁⲩⲁⲑⲉⲧⲓ ⲛ̅ϭⲓⲛ̅ϩⲙ̅ϩⲁⲗ. ⲁⲥⲉⲓⲣⲉ ⲛ̅ϭⲓⲟⲩⲥϩⲓⲙⲉ ⲛ̅ⲟⲩϣⲓⲡⲉ ϩⲙ̅ⲡⲏⲓ ⲙ̅ⲡⲣ̅ⲣⲟ Ⲛⲁⲃⲟⲩⲭⲟⲇⲟⲛⲟⲥⲟⲣ ⲉⲃⲟⲗ ϩⲛ̅ⲛⲉϩⲉⲃⲣⲁⲓⲟⲥ. ϫⲉ ⲉⲓⲥ Ⲟⲗⲟⲫⲉⲣⲛⲏⲥ ϩⲓⲡⲕⲁϩ ⲁⲩⲱ ⲛ̅ⲧⲉϥⲁⲡⲉ ϩⲓϫⲱϥ ⲁⲛ. Ⲛ̅ⲧⲉⲣⲟⲩⲥⲱⲧⲙ̅ ⲇⲉ ⲉⲛⲉⲓϣⲁϫⲉ ⲛ̅ϭⲓⲛ̅ⲁⲣⲭⲱⲛ ⲛ̅ⲧϭⲟⲙ ⲛ̅ⲛⲀⲥⲥⲟⲩⲣ ⲁⲩⲡⲱⲧ ϩⲛ̅ⲛⲉⲩϩⲟⲓⲧⲉ. ⲁⲩⲱ ⲁⲧⲉⲩⲯⲩⲭⲏ ϣⲧⲟⲣⲧⲣ̅ ⲉⲙⲁⲧⲉ. ⲁⲩⲱ ⲁⲩϫⲓϣⲕⲁⲕ ⲉⲃⲟⲗ ϩⲛ̅ⲟⲩⲛⲟϭ ⲛ̅ⲥⲙⲏ ⲉⲙⲁⲧⲉ ϩⲛ̅ⲧⲙⲏⲧⲉ ⲛ̅ⲧⲡⲁⲣⲉⲙⲃⲟⲗⲏ :
(15/1) Ⲛ̅ⲧⲉⲣⲟⲩⲥⲱⲧⲙ̅ ⲇⲉ ⲛ̅ϭⲓⲛⲉⲧⲟⲩⲏϩ ϩⲛ̅ⲛⲉⲩⲙⲁⲛ̅ϣⲱⲡⲉ ⲁⲩⲡⲱϣⲥ̅ ⲉϩⲣⲁⲓ ⲉϫⲙ̅ⲡⲉⲛⲧⲁϥϣⲱⲡⲉ. ⲁⲩⲥⲧⲱⲧ ⲉⲓ ⲉϩⲣⲁⲓ ⲉϫⲱⲟⲩ ⲙⲛ̅ⲟⲩϩⲟⲧⲉ ⲁⲩⲱ ⲉⲛⲉⲙⲛ̅ⲣⲱⲙⲉ ϭⲉⲉⲧ ⲡⲉ ⲙ̅ⲡⲉⲙⲧⲟ ⲉⲃⲟⲗ ⲙ̅ⲡⲉⲧϩⲓⲧⲟⲩⲱϥ. ⲁⲗⲗⲁ ⲁⲩϣⲧⲟⲣⲧⲣ̅ ϩⲓⲟⲩⲥⲟⲡ. ⲁⲩⲡⲱⲧ ϩⲓϩⲓⲏ ⲛⲓⲙ ⲛ̅ⲧⲉⲧⲥⲱϣⲉ ⲙⲛ̅ⲧⲟⲣⲓⲛⲏ. Ⲁⲩⲱ ⲛⲉⲧⲥⲙⲛ̅ⲡⲁⲣⲉⲙⲃⲟⲗⲏ ϩⲛ̅ⲧⲟⲣⲓⲛⲏ. ⲙⲛ̅ⲡⲕⲱⲧⲉ ⲛ̅Ⲃⲁⲓⲧⲩⲗⲟⲩⲁ ⲁⲩⲡⲱⲧ ⲉⲩϭⲟⲧⲡ : Ⲧⲟⲧⲉ ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲣⲱⲙⲉ ⲛⲓⲙ ⲛ̅ⲣⲉϥⲙⲓϣⲉ ⲉⲃⲟⲗ ⲛ̅ϩⲏⲧⲟⲩ ⲁⲩⲡⲱϩⲧ ⲉⲃⲟⲗ ⲉϫⲱⲟⲩ. Ⲁⲩⲱ ⲁϥϫⲟⲟⲩ ⲛ̅ϭⲓⲞⲍⲉⲓⲁⲥ ⲉⲂⲁⲓⲇⲟⲙⲉⲥⲑⲉⲙ. ⲙⲛ̅Ⲭⲱⲃⲁ. ⲙⲛ̅Ⲥⲉⲗⲃⲉⲙ. ⲙⲛ̅Ⲕⲱⲗⲁ. ⲁⲩⲱ ⲉⲧⲟϣ ⲛⲓⲙ ⲙ̅ⲡⲒⲥⲣⲁⲏⲗ ⲉϫⲱ ⲉⲣⲟⲟⲩ ⲛ̅ⲛⲉⲛⲧⲁⲩϣⲱⲡⲉ. ⲁⲩⲱ ϫⲉⲕⲁⲥ ⲉⲩⲉⲡⲱϩⲧ ⲉⲃⲟⲗ ⲧⲏⲣⲟⲩ ⲉϫⲛ̅ⲛⲉⲧⲙⲓϣⲉ ⲛⲙ̅ⲙⲁⲩ ⲉϩⲱⲧⲃ̅ ⲙ̅ⲙⲟⲟⲩ.
(15/2) Ⲛ̅ⲧⲉⲣⲟⲩⲥⲱⲧⲙ̅ ⲇⲉ ⲛ̅ϭⲓⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ⲁⲩⲉⲓ ⲧⲏⲣⲟⲩ ϩⲓⲟⲩⲥⲟⲡ ⲉϩⲣⲁⲓ ⲉϫⲱⲟⲩ ⲁⲩϭⲟϫϭϫ̅ ⲙ̅ⲙⲟⲟⲩ ϣⲁϩⲣⲁⲓ ⲉⲬⲱⲃⲁ : Ⲁⲩⲉⲓ ⲇⲉ ⲟⲛ ⲛ̅ⲧⲉⲓϩⲉ ⲛ̅ϭⲓⲛ̅ⲉⲃⲟⲗ ϩⲛ̅ⲑⲒⲉⲣⲟⲩⲥⲁⲗⲏⲙ. ⲁⲩⲱ ⲉⲃⲟⲗ ϩⲛ̅ⲧⲟⲣⲓⲛⲏ ⲧⲏⲣⲥ̅. ⲁⲩϫⲱ ⲅⲁⲣ ⲉⲣⲟⲟⲩ ⲛ̅ⲛⲉⲛⲧⲁⲩϣⲱⲡⲉ ϩⲛ̅ⲧⲡⲁⲣⲉⲙⲃⲟⲗⲏ ⲛ̅ⲛⲉⲩϫⲁϫⲉ. ⲁⲩⲱ ⲛⲉⲧϩⲛ̅Ⲅⲁⲗⲁⲁⲇ. ⲙⲛ̅ⲛⲉⲧϩⲛ̅ⲧⲄⲁⲗⲓⲗⲁⲓⲁ. ⲁⲩϫⲟⲟⲣⲟⲩ ⲉⲃⲟⲗ ϩⲛ̅ⲟⲩⲛⲟϭ ⲙ̅ⲡⲗⲏⲅⲏ ϣⲁⲛⲧⲟⲩⲥⲓⲛⲉ ⲛ̅Ⲇⲁⲙⲁⲥⲕⲟⲥ ⲙⲛ̅ⲛⲉⲥⲧⲉϣⲉⲉⲩ. Ⲡⲕⲉⲥⲉⲉⲡⲉ ⲇⲉ ⲛ̅ⲛⲉⲧⲟⲩⲏϩ ϩⲛ̅Ⲃⲁⲓⲧⲩⲗⲟⲩⲁ ⲁⲩⲡⲱϩⲧ ⲉϫⲛ̅ⲧⲡⲁⲣⲉⲙⲃⲟⲗⲏ ⲛ̅ⲛⲀⲥⲥⲟⲩⲣ ⲁⲩϣⲟⲗⲟⲩ ⲁⲩⲣ̅ⲣⲙ̅ⲙⲁⲟ ⲉⲙⲁⲧⲉ : Ⲛ̅ϣⲏⲣⲉ ⲇⲉ ⲙ̅ⲡⲒⲥⲣⲁⲏⲗ ⲛ̅ⲧⲉⲣⲟⲩⲕⲟⲧⲟⲩ ⲉⲃⲟⲗ ϩⲙ̅ⲡϭⲟϫϭϫ̅ ⲁⲩⲣ̅ϫⲟⲉⲓⲥ ⲉⲡⲕⲉⲥⲉⲉⲡⲉ. ⲁⲩⲱ ⲛ̅ϯⲙⲉ ⲙⲛ̅ⲛⲣ̅ⲥⲟⲟⲩⲉ ⲉⲧϩⲛ̅ⲧⲟⲣⲓⲛⲏ. ⲙⲛ̅ⲧⲡⲉⲇⲓⲛⲏ ⲁⲩⲁⲙⲁϩⲧⲉ ⲉϩⲁϩ ⲛ̅ϣⲱⲗ. ⲛⲉⲩⲟ ⲅⲁⲣ ⲛ̅ⲟⲩⲛⲟϭ ⲛ̅ⲁϣⲏ ⲉⲙⲁⲧⲉ ⲡⲉ :
(15/3) Ⲓⲱⲁⲕⲓⲙ ⲇⲉ ⲡⲛⲟϭ ⲛ̅ⲟⲩⲏⲏⲃ ⲙⲛ̅ⲛϩⲗ̅ⲗⲟⲓ ⲛ̅ⲛϣⲏⲣⲉ ⲙ̅ⲡⲒⲥⲣⲁⲏⲗ ⲛ̅ⲛⲉⲧⲟⲩⲏϩ ϩⲛ̅ⲑⲒⲉⲣⲟⲩⲥⲁⲗⲏⲙ. ⲁⲩⲉⲓ ⲉⲛⲁⲩ ⲉⲛ̅ⲁⲅⲁⲑⲟⲛ ⲉⲛⲧⲁⲠϫⲟⲉⲓⲥ ⲁⲁⲩ ⲙ̅ⲡⲒⲥⲣⲁⲏⲗ. ⲁⲩⲱ ⲉⲛⲁⲩ ⲉⲒⲟⲩⲇⲉⲓⲑ ⲉϣⲁϫⲉ ⲛⲙ̅ⲙⲁⲥ ϩⲛ̅ⲟⲩⲉⲓⲣⲏⲛⲏ. Ⲛ̅ⲧⲉⲣⲟⲩⲉⲓ ⲇⲉ ⲉⲃⲟⲗ ϣⲁⲣⲟⲥ ⲁⲩⲥⲙⲟⲩ ⲉⲣⲟⲥ ⲧⲏⲣⲟⲩ ϩⲓⲟⲩⲥⲟⲡ : Ⲡⲉϫⲁⲩ ⲛⲁⲥ ϫⲉ ⲛ̅ⲧⲟ ⲡⲉ ⲡϫⲓⲥⲉ ⲛ̅ⲑⲒⲉⲣⲟⲩⲥⲁⲗⲏⲙ. ⲛ̅ⲧⲟ ⲡⲉ ⲡⲛⲟϭ ⲛ̅ϣⲟⲩϣⲟⲩ ⲙ̅ⲡⲒⲥⲣⲁⲏⲗ. ⲛ̅ⲧⲟ ⲡⲉ ⲡⲛⲟϭ ⲛ̅ϣⲟⲩϣⲟⲩ ⲙ̅ⲡⲉⲛⲅⲉⲛⲟⲥ.
(15/4) Ⲁⲣ̅ⲣⲛⲁⲓ ⲧⲏⲣⲟⲩ ϩⲣⲁⲓ ϩⲛ̅ⲧⲟⲩϭⲓϫ. ⲁⲉⲓⲣⲉ ⲛ̅ϩⲉⲛⲡⲉⲧⲛⲁⲛⲟⲩϥ ⲙⲛ̅ⲡⲒⲥⲣⲁⲏⲗ. ⲁⲩⲱ ⲁⲡⲛⲟⲩⲧⲉ ⲣ̅ϩⲛⲁϥ ⲛ̅ϩⲏⲧⲟⲩ. ⲉⲣⲉϣⲱⲡⲉ ⲉⲣⲉⲥⲙⲁⲙⲁⲁⲧ ⲙ̅Ⲡϫⲟⲉⲓⲥ ⲡⲡⲁⲛⲧⲟⲕⲣⲁⲧⲱⲣ. ϣⲁⲉⲛⲉϩ ⲛ̅ⲟⲩⲟⲉⲓϣ. Ⲁⲩⲱ ⲡⲉϫⲉⲡⲗⲁⲟⲥ ⲧⲏⲣϥ̅ ϫⲉ ⲉⲥⲉϣⲱⲡⲉ ⲉⲥⲉϣⲱⲡⲉ :
(15/5) Ⲁⲡⲗⲁⲟⲥ ⲇⲉ ϣⲱⲗ ⲛ̅ⲧⲡⲁⲣⲉⲙⲃⲟⲗⲏ ⲙ̅ⲙⲁⲁⲃ ⲛ̅ϩⲟⲟⲩ. ⲁⲩⲱ ⲁⲩϯ ⲛ̅Ⲓⲟⲩⲇⲉⲓⲑ ⲛ̅ⲧⲉⲥⲕⲏⲛⲏ ⲛ̅Ⲟⲗⲟⲫⲉⲣⲛⲏⲥ ⲙⲛ̅ⲛⲉϥϩ̅ⲛⲟⲩ ⲛ̅ϩⲁⲧ ⲧⲏⲣⲟⲩ ⲙⲛ̅ⲛⲉϥϭⲗⲟϭ ⲙⲛ̅ⲛⲉⲧⲧⲁⲓⲏⲩ ⲧⲏⲣⲟⲩ ⲛ̅ⲧⲟⲟⲧϥ̅ ⲙⲛ̅ⲛⲉϥϩⲛⲁⲁⲩ ⲧⲏⲣⲟⲩ. Ⲛ̅ⲧⲟⲥ ⲇⲉ ⲁⲥϫⲓⲧⲟⲩ ⲁⲥⲧⲁⲗⲟⲟⲩ ⲉϩⲣⲁⲓ ⲉϫⲙ̅ⲡⲉⲥϥⲁⲓⲛⲁϩϥ̅. ⲁⲩⲱ ⲁⲥⲛⲟⲩϩⲃ̅ ⲛ̅ⲛⲉⲥⲁϭⲟⲗⲧⲉ ⲁⲥⲧⲁⲗⲟⲟⲩ ⲉϫⲱⲟⲩ : Ⲁⲩⲡⲱⲧ ⲇⲉ ⲧⲏⲣⲟⲩ ϩⲓⲟⲩⲥⲟⲡ ⲛ̅ϭⲓⲛⲉϩⲓⲟⲙⲉ ⲧⲏⲣⲟⲩ ⲙ̅ⲡⲒⲥⲣⲁⲏⲗ ⲉⲛⲁⲩ ⲉⲣⲟⲥ. Ⲁⲥⲧⲁⲙⲓⲟ ⲛⲁⲥ ⲛ̅ⲟⲩⲭⲟⲣⲟⲥ ⲉⲃⲟⲗ ⲛ̅ϩⲏⲧⲟⲩ ⲁⲩϫⲓ ⲛ̅ϩⲉⲛϫⲓⲛϫⲓⲛ ⲉϩⲣⲁⲓ ⲉⲛⲉⲥϭⲓϫ ⲁⲩⲱ ⲁⲥϯ ⲛ̅ⲛⲉϩⲓⲟⲙⲉ ⲉⲧⲛⲙ̅ⲙⲁⲥ ⲁⲩⲱ ⲥⲉⲥⲧⲉⲫⲁⲛⲟⲩ ϩⲛ̅ϩⲉⲛⲃⲱ ⲛ̅ϫⲟⲉⲓⲧ ⲛ̅ⲧⲟⲥ ⲙⲛ̅ⲛⲉⲧⲛⲙ̅ⲙⲁⲥ. ⲁⲩⲱ ⲁⲥⲙⲟⲟϣⲉ ϩⲓϩⲏ ⲙ̅ⲡⲗⲁⲟⲥ ⲧⲏⲣϥ̅. ⲉⲥⲥⲱⲕ ϩⲏⲧϥ̅ ⲙ̅ⲡⲉⲭⲟⲣⲟⲥ ⲧⲏⲣϥ̅ ⲛ̅ⲛⲉϩⲓⲟⲙⲉ. Ⲁⲩⲱ ⲛ̅ⲛⲉⲩⲟⲩⲏϩ ⲛ̅ⲥⲱⲥ ⲛ̅ϭⲓⲣⲱⲙⲉ ⲛⲓⲙ ⲛ̅ⲧⲉⲡⲒⲥⲣⲁⲏⲗ ⲉⲩϩⲏⲕ ⲙⲛ̅ϩⲉⲛⲕⲗⲟⲙ ⲉⲩⲥⲙⲟⲩ ϩⲛ̅ⲧⲉⲩⲧⲁⲡⲣⲟ :- Ⲓⲟⲩⲇⲉⲓⲑ ⲇⲉ ⲛⲉⲥⲧⲁⲩⲟ ⲛ̅ϣⲟⲣⲡ̅ ⲡⲉ ⲛ̅ⲧⲉⲓⲉⲝⲟⲙⲟⲗⲟⲅⲓⲥⲓⲥ ⲙ̅ⲡⲒⲥⲣⲁⲏⲗ ⲧⲏⲣϥ̅. ⲁⲩⲱ ⲛ̅ⲧⲉⲣⲉⲡⲗⲁⲟⲥ ⲧⲏⲣϥ̅ ⲟⲩⲱϩⲙ̅ ⲙ̅ⲡⲉⲓⲥⲙⲟⲩ.
(16/1) Ⲡⲉϫⲁⲥ ⲛ̅ϭⲓⲒⲟⲩⲇⲉⲓⲑ ϫⲉ ⲁⲙⲏⲓⲧⲛ̅ ⲉⲃⲟⲗ ϩⲏⲧϥ̅ ⲙ̅ⲡⲁⲛⲟⲩⲧⲉ ϩⲛ̅ϩⲉⲛⲧⲩⲙⲡⲁⲛⲟⲛ. ϫⲱ ⲉⲠϫⲟⲉⲓⲥ ⲡⲁⲛⲟⲩⲧⲉ ϩⲛ̅ϩⲉⲛⲕⲩⲙⲃⲁⲗⲟⲛ ϣⲱⲛⲃ̅ ⲛⲁϥ ⲛ̅ⲟⲩⲯⲁⲗⲙⲟⲥ ⲛ̅ⲧⲉⲧⲛ̅ϫⲓⲥⲉ ⲛ̅ⲟⲩⲥⲙⲟⲩ ⲛ̅ⲧⲉⲧⲛ̅ⲉⲡⲓⲕⲁⲗⲓ ⲙ̅ⲡⲉϥⲣⲁⲛ. ϫⲉ ⲡⲛⲟⲩⲧⲉ ⲉⲧⲟⲩⲱϣϥ̅ ⲛⲙ̅ⲡⲟⲗⲉⲙⲟⲥ ⲡⲉ Ⲡϫⲟⲉⲓⲥ : ϫⲉ ⲁϥⲧⲛ̅ⲛⲟⲟⲩ ⲛ̅ⲛⲉϥⲡⲁⲣⲉⲙⲃⲟⲗⲏ ⲛ̅ⲧⲙⲏⲧⲉ ⲙ̅ⲡⲗⲁⲟⲥ ⲉⲛⲁϩⲙⲛ̅ⲧ ⲉⲃⲟⲗ ϩⲛ̅ⲧϭⲓϫ ⲛⲉⲧⲡⲏⲧ ⲛ̅ⲥⲱⲓ : Ⲁϥⲉⲓ ⲛ̅ϭⲓⲀⲥⲥⲟⲩⲣ ⲉⲃⲟⲗ ϩⲛ̅ⲧⲟⲩϩⲓⲏ ⲙ̅ⲡⲉⲙϩⲓⲧ. ⲁϥⲉⲓ ϩⲛ̅ⲛ̅ϣⲟ ⲛ̅ⲧⲉϥϭⲟⲙ. ⲛⲁⲓ ⲉⲛⲧⲁⲧⲉⲩⲁϣⲏ ϩⲱⲥ ⲛ̅ⲛⲉⲭⲓⲙⲁⲣⲣⲟⲥ. ⲁⲩⲱ ⲁⲛⲉⲩϩⲧⲱⲱⲣ ϩⲱⲃⲥ̅ ⲛ̅ⲛⲃⲟⲩⲛⲟⲥ. Ⲁϥϫⲟⲥ ⲉⲣⲱⲕϩ ⲛ̅ⲛⲁⲧⲟϣ. ⲁⲩⲱ ⲉⲙⲟⲩⲟⲩⲧ ⲛ̅ⲛⲁϩⲣ̅ϣⲓⲣⲉ ϩⲛ̅ⲟⲩⲥⲏϥⲉ. ⲁⲩⲱ ⲛⲉⲧϫⲓⲉⲕⲓⲃⲉ ⲛ̅ⲧⲟⲟⲧ ⲉⲕⲁⲁⲩ ⲉⲩⲕⲁϩ. ⲁⲩⲱ ⲛⲁϣⲉⲉⲣⲉ ⲕⲟⲩⲓ ⲉⲧⲁⲁⲩ ⲉⲩϣⲱⲗ ⲁⲩⲱ ⲉϣⲱⲗ ⲛ̅ⲛⲁⲡⲁⲣⲑⲉⲛⲟⲥ.
(16/2) Ⲡϫⲟⲉⲓⲥ ⲡⲡⲁⲛⲧⲟⲕⲣⲁⲇⲱⲣ ⲁϥⲁⲑⲉⲧⲓ ⲙ̅ⲙⲟⲟⲩ ϩⲛ̅ⲧϭⲓϫ ⲛ̅ⲟⲩⲥϩⲓⲙⲉ. Ⲛ̅ⲧⲁⲡⲉⲩⲇⲩⲛⲁ-ⲧⲟⲥ ⲅⲁⲣ ϩⲉ ⲁⲛ ϩⲛ̅ⲛϩⲣ̅ϣⲓⲣⲉ. ⲟⲩⲇⲉ ⲛ̅ⲛϣⲏⲣⲉ ⲁⲛ ⲛ̅ⲛⲉⲛⲧⲓⲇⲁⲛⲟⲥ ⲛⲉⲛⲧⲁⲩⲣⲁϩⲧϥ̅. ⲟⲩⲇⲉ ⲛ̅ϫⲱⲱⲣⲉ ⲛ̅ⲣⲉϥⲙⲓϣⲉ ⲁⲛ ⲛⲉⲛⲧⲁⲩⲁⲗⲱⲗ ⲉϫⲱⲥ. ⲁⲗⲗⲁ Ⲓⲟⲩⲇⲓⲑ ⲧⲉⲛⲧⲁⲥⲛⲟϫϥ̅ ⲧϣⲉⲉⲣⲉ ⲙ̅Ⲙⲉⲣⲁⲣⲓ. ϩⲓⲧⲛ̅ⲧⲥⲁⲓⲉ ⲟⲩⲁⲁⲧⲥ̅ ⲙ̅ⲡⲉⲥϩⲟ: Ⲁⲥϥⲓ ⲉⲃⲟⲗ ϩⲓϫⲱⲥ ⲛ̅ⲛ̅ϩⲟⲓⲧⲉ ⲛ̅ⲧⲉⲥⲙⲛ̅ⲧⲭⲏⲣⲁ : ⲉϫⲥ̅ⲛⲉⲧϩⲉϫϩⲱϫ ϩⲙ̅ⲡⲒⲥⲣⲁⲏⲗ : ⲁⲥⲧⲉϩⲥ̅ⲡⲉⲥϩⲟ ϩⲛ̅ⲟⲩⲥⲟϭⲛ̅ ⲉⲛⲁⲛⲟⲩϥ : Ⲡⲉⲥϥⲱ ⲁⲥϣⲱϣ ⲙ̅ⲙⲟϥ ⲁⲩⲱ ⲟⲩϣⲧⲏⲛ ⲛ̅ϣⲛⲥ̅ ⲉⲁⲥⲧⲁⲁϥ ϩⲓϫⲱⲥ : ⲉⲧⲣⲉⲥⲉⲓ ⲉϩⲟⲩⲛ ϩⲛ̅ⲛⲉϥⲃⲁⲗ: Ⲁⲛⲉⲥⲥⲁⲛⲇⲁⲗⲓⲟⲛ ⲁⲩⲙⲟⲩⲣ ⲛ̅ⲛⲉϥⲃⲁⲗ : ⲁⲩⲱ ⲁⲥⲉⲧⲡ̅ⲧⲉϥⲯⲩⲭⲏ ⲛ̅ϭⲓⲡⲉⲥⲥⲁⲓⲉ : ⲁⲧⲉⲥⲥⲏϥⲉ ϣⲟⲟϭⲡⲉϥⲛⲁϩⲃ̅ :
(16/3) Ⲁⲩϩⲓⲥⲉ ⲛ̅ϭⲓⲙ̅Ⲡⲉⲣⲥⲟⲥ ⲉϫⲛ̅ⲧⲉⲥⲙⲛ̅ⲧϫⲱⲱⲣⲉ. ⲁⲩϣⲧⲟⲣⲧⲣ̅ ⲛ̅ϭⲓⲙ̅Ⲙⲏⲇⲟⲥ ϩⲁⲡⲉⲥⲛ̅ϣⲟⲧ : Ⲁⲩⲱ ⲛⲉⲩⲛⲉϫⲗⲟⲩⲗⲁⲓ ⲉⲃⲟⲗ ⲡⲉ ⲛ̅ϭⲓⲛⲁⲛⲉⲧϣⲧⲁ. ⲛⲏ ⲇⲉ ⲁⲩⲣ̅ϩⲟⲧⲉ : Ⲁⲩⲱ ⲛⲉⲩⲛⲉϫⲗⲟⲩⲗⲁⲓ ⲉⲃⲟⲗ ⲛ̅ϭⲓⲛⲁⲛⲉⲧⲟ ⲛ̅ϭⲟϫⲃ̅. ⲛⲏ ⲇⲉ ⲁⲩϣⲧⲟⲣⲧⲣ̅ : Ⲁⲩⲕⲁⲣⲱⲟⲩ ⲉϩⲣⲁⲓ ⲙ̅ⲡⲉϩⲟⲟⲩ ⲉⲧⲙ̅ⲙⲁⲩ. ⲛⲏ ⲇⲉ ⲁⲩⲡⲱⲧ ⲉⲃⲟⲗ : ⲉⲁⲩⲧⲟⲕⲥⲟⲩ ⲛ̅ϭⲓⲛ̅ϣⲏⲣⲉ ⲛ̅ⲗⲉⲗⲟⲩ : ⲁⲩϩⲉⲗϩⲱⲗⲟⲩ ϩⲱⲥ ϩⲙ̅ϩⲁⲗ ⲉⲁⲩⲣ̅ⲡⲃⲟⲗ : ⲉⲓⲥ ⲉⲁⲩⲧⲁⲕⲟ ϩⲓⲧⲛ̅ⲛⲉϭⲟⲙ ⲙ̅Ⲡⲁϫⲟⲉⲓⲥ : Ⲟⲩⲃⲣ̅ⲣⲉ ⲙⲉⲛ ⲛ̅ⲟⲩⲗ̅ⲗⲉ ⲡⲉϯⲛⲁϫⲟⲟⲥ ⲉϩⲣⲁⲓ ⲉⲡⲁⲛⲟⲩⲧⲉ : Ⲛⲧⲕ̅ⲟⲩⲛⲟϭ ⲡⲉ ⲁⲩⲱ ⲉϥⲧⲁⲓⲏⲩⲧ : ⲱ Ⲡϫⲟⲉⲓⲥ ⲁⲩⲱ ⲟⲩϣⲡⲏⲣⲉ ⲛ̅ϭⲟⲙ ⲉⲙⲛ̅ⲡⲉⲧⲧⲛ̅ⲧⲱⲛ : Ⲡⲕⲟⲥⲙⲟⲥ ⲧⲏⲣϥ̅ ⲙⲁⲣϥ̅ϣⲙ̅ϣⲉ ⲛⲁⲕ : ϫⲉ ⲁⲕϣⲁϫⲉ ⲁⲩⲱ ⲁϥϣⲱⲡⲉ : ⲁⲕϫⲟⲟⲩ ⲙ̅ⲡⲉⲕⲛⲓϥⲉ ⲁⲩⲱ ⲁϥⲕⲱⲧ : ⲙⲛ̅ⲁϩⲉⲣⲁⲧϥ̅ ⲉϯⲟⲩⲃⲏⲕ :
(16/4) Ⲁⲩⲛⲟⲉⲓⲛ ⲛ̅ϭⲓⲛ̅ⲧⲟⲩⲓⲏ ⲁⲩⲱ ⲙ̅ⲙⲟⲟⲩ ⲉⲧϩⲙ̅ⲡⲉⲩⲉⲓⲁ : ⲉⲣⲉⲙ̅ⲡⲉⲧⲣⲁ ⲃⲏⲗ ⲛ̅ⲑⲉ ⲙ̅ⲙⲟⲩⲗϩ̅ : ⲛⲉⲧⲣ̅ϩⲟⲧⲉ ⲇⲉ ϩⲁϩⲧⲏⲕ ϣⲁⲕⲣ̅ⲙⲛ̅ⲧⲛⲁ ⲛⲁⲩ : Ⲥⲉⲥⲟⲃⲕ̅ ⲅⲁⲣ ⲛ̅ϭⲓⲇⲱⲣⲟⲛ ⲛⲓⲙ ⲛ̅ⲛⲉϭⲗⲓⲗ : ⲡⲛⲉϩ ⲉϣⲁⲩⲛ̅ⲧϥ̅ ⲉϩⲟⲩⲛ ⲉⲣⲟⲕ ⲟⲩⲗⲁⲁⲩ ⲡⲉ ⲙ̅ⲡⲉⲕⲙ̅ⲧⲟ : ⲛⲉⲧⲣ̅ϩⲟⲧⲉ ⲇⲉ ϩⲏⲧϥ̅ ⲙ̅Ⲡϫⲟⲉⲓⲥ ⲛⲁⲁϥ ϣⲁⲉⲛⲉϩ : Ⲟⲩⲟⲓ ⲛ̅ⲛϩⲉⲑⲛⲟⲥ ⲉⲧⲧⲱⲟⲩⲛ ⲉϩⲣⲁⲓ ⲉϫⲙ̅ⲡⲁⲅⲉⲛⲟⲥ. Ⲡϫⲟⲉⲓⲥ ⲡⲡⲁⲛⲧⲟⲕⲣⲁⲇⲱⲣ ⲛⲁϫⲓⲕⲃⲁ ⲙ̅ⲙⲟⲟⲩ ϩⲙ̅ⲡⲉϩⲟⲟⲩ ⲙ̅ⲡϩⲁⲡ. ⲉϯ ⲛ̅ⲟⲩⲕⲱϩⲧ ⲙⲛ̅ⲟⲩϥⲛⲧ ⲉϩⲣⲁⲓ ⲉϫⲛ̅ⲛⲉⲩⲥⲁⲣⲝ̅. ⲁⲩⲱ ⲥⲉⲛⲁⲣⲓⲙⲉ ϩⲛ̅ⲟⲩⲉⲥⲑⲏⲥⲓⲥ ϣⲁⲉⲛⲉϩ :
(16/5) Ⲛ̅ⲧⲉⲣⲟⲩⲉⲓ ⲇⲉ ⲉⲑⲒⲉⲣⲟⲩⲥⲁⲗⲏⲙ ⲁⲩⲟⲩⲱϣⲧ ⲙ̅ⲡⲛⲟⲩⲧⲉ. ⲁⲩⲱ ⲛ̅ⲧⲉⲣⲉⲡⲗⲁⲟⲥ ⲧⲃ̅ⲃⲟ ⲁⲩⲧⲁⲗⲟ ⲉϩⲣⲁⲓ ⲛ̅ⲛⲉⲩϭⲗⲓⲗ. ⲙⲛ̅ⲛⲉⲩⲉⲣⲏⲧ. ⲙⲛ̅ⲛⲉϣⲁⲩⲧⲁⲁⲩ. Ⲁⲓⲟⲩⲇⲉⲓⲑ ⲇⲉ ϯ ⲛ̅ⲛⲉⲥⲕⲉⲩⲏ ⲧⲏⲣⲟⲩ ⲛ̅Ⲟⲗⲟⲫⲉⲣⲛⲏⲥ ⲡⲉⲛⲧⲁⲡⲗⲁⲟⲥ ⲧⲁⲁⲩ ⲛⲁⲥ. ⲁⲩⲱ ⲡⲉϥⲕⲱⲛⲟⲡⲓⲟⲛ ⲉⲛⲧⲁⲥϫⲓⲧϥ̅ ⲉⲃⲟⲗ ϩⲙ̅ⲡⲉϥⲕⲟⲓⲇⲱⲛ ⲛ̅ⲁⲛⲁⲑⲏⲙⲁ ⲙ̅Ⲡϫⲟⲉⲓⲥ.
(16/6) Ⲁⲩⲱ ⲛⲉⲣⲉⲡⲗⲁⲟⲥ ϩⲛ̅-ⲑⲒⲉⲣⲟⲩⲥⲁⲗⲏⲙ ⲉϥⲟⲩⲛⲟϥ ⲙ̅ⲡⲙ̅ⲧⲟ ⲉⲃⲟⲗ ⲛⲙ̅ⲡⲉⲧⲟⲩⲁⲁⲃ ⲛ̅ϣⲟⲙⲛ̅ⲧ ⲛ̅ⲉⲃⲟⲧ. ⲁⲩⲱ ⲁⲒⲟⲩⲇⲉⲓⲑ ϭⲱ ⲙ̅ⲙⲁⲩ :-
(16/7) Ⲙⲛ̅ⲛⲥⲁⲛⲉⲓϩⲟⲟⲩ ⲇⲉ ⲁⲡⲟⲩⲁ ⲡⲟⲩⲁ ⲃⲱⲕ ⲉϩⲣⲁⲓ ⲉⲧⲉϥⲕⲗⲏⲣⲟⲛⲟⲙⲓⲁ. ⲁⲩⲱ ⲁⲒⲟⲩⲇⲉⲓⲑ ⲃⲱⲕ ⲉϩⲣⲁⲓ ⲉⲧⲉϥⲕⲗⲏⲣⲟⲛⲟⲙⲓⲁ ⲁⲩⲱ ⲁⲒⲟⲩⲇⲉⲓⲑ ⲃⲱⲕ ⲉϩⲣⲁⲓ ⲉⲂⲁⲓⲧⲩⲗⲟⲩⲁ ⲁⲥϭⲱ ⲉϩⲣⲁⲓ ⲉϫⲙ̅ⲡⲉⲥⲛ̅ⲕⲁ ⲁⲥϣⲱⲡⲉ ⲇⲉ ⲉⲥϩⲁⲉⲟⲟⲩ ϩⲣⲁⲓ ϩⲙ̅ⲡⲕⲁϩ ⲧⲏⲣϥ̅. Ⲁⲩⲱ ⲁϩⲁϩ ⲉⲡⲓⲑⲩⲙⲓ ⲉⲣⲟⲥ. ⲙ̅ⲡⲉϩⲟⲟⲩⲧ ⲇⲉ ⲥⲟⲩⲱⲛⲥ̅ ⲛ̅ⲛⲉϩⲟⲟⲩ ⲧⲏⲣⲟⲩ ⲙ̅ⲡⲉⲥⲱⲛϩ̅. ϫⲓⲛⲙ̅ⲡⲉϩⲟⲟⲩ ⲉⲛⲧⲁϥⲙⲟⲩ ⲛ̅ϭⲓⲘⲁⲛⲁⲥⲥⲏ ⲡⲉⲥϩⲁⲓ ⲁⲩⲟⲩⲁϩϥ̅ ⲛ̅ⲛⲁϩⲣⲙ̅ⲡⲉϥⲗⲁⲟⲥ. Ⲁⲩⲱ ⲛⲉⲥⲁⲓⲁⲓ ⲡⲉ ⲉⲩⲙⲛ̅ⲧⲛⲟϭ ⲉⲙⲁⲧⲉ ⲁⲥⲣ̅ϩⲗ̅ⲗⲱ ϩⲙ̅ⲡⲏⲓ ⲙ̅ⲡⲉⲥϩⲁⲓ ⲉⲁⲥⲣ̅ϣⲉϯ ⲛ̅ⲣⲟⲙⲡⲉ. Ⲁⲥⲕⲱ ⲇⲉ ⲉⲃⲟⲗ ⲛ̅ⲧⲉⲥϩⲙ̅ϩⲁⲗ ⲛ̅ⲣⲉⲙϩⲏ. Ⲁⲩⲱ ⲁⲥⲙⲟⲩ ϩⲛ̅Ⲃⲁⲓⲧⲩⲗⲟⲩⲁ ⲁⲩⲧⲟⲙⲥⲥ̅ ϩⲙ̅ⲡⲉⲥⲡⲏⲗⲁⲓⲟⲛ ⲙ̅ⲡⲉⲥϩⲁⲓ Ⲙⲁⲛⲁⲥⲥⲏ. ⲁⲩⲱ ⲁϥⲣ̅ϩⲏⲃⲉ ⲉⲣⲟⲥ ⲛ̅ϭⲓⲡⲏⲓ ⲙ̅ⲡⲒⲥⲣⲁⲏⲗ ⲛ̅ⲥⲁϣϥ̅ ⲛ̅ϩⲟⲟⲩ. ⲁⲩⲱ ⲉⲙⲡⲁⲧⲥ̅ⲙⲟⲩ ⲁⲥⲡⲱϣ ⲛ̅ⲛⲉⲥⲛ̅ⲕⲁ ⲉϫⲛ̅ⲛⲉⲧϩⲏⲛ ⲉϩⲟⲩⲛ ⲧⲏⲣⲟⲩ ⲙ̅Ⲙⲁⲛⲁⲥⲥⲏ ⲡⲉⲥϩⲁⲓ. ⲁⲩⲱ ⲉϫⲛ̅ⲛⲉⲧϩⲏⲛ ⲉϩⲟⲩⲛ ⲧⲏⲣⲟⲩ ⲉⲡⲉⲥⲅⲉⲛⲟⲥ.
(16/8) Ⲛⲉⲙⲛ̅ⲡⲉⲧⲑⲣ̅ϣⲟ ⲇⲉ ⲡⲉ ⲛ̅ⲛ̅ϣⲏⲣⲉ ⲙ̅ⲡⲒⲥⲣⲁⲏⲗ ϩⲛ̅ⲛⲉϩⲟⲟⲩ ⲧⲏⲣⲟⲩ ⲛ̅Ⲓⲟⲩⲇⲉⲓⲑ. ⲁⲩⲱ ⲙⲛ̅ⲛⲥⲁⲧⲣⲉⲥⲙⲟⲩ ⲛ̅ϩⲉⲛϩⲟⲟⲩ ⲉⲛⲁϣⲱⲟⲩ.
